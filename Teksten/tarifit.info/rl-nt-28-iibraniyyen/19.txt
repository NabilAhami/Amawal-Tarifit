414

TABRAT i IƐIBRANIYYEN 13

x yinni itteggen zzina. 5War ttiřim ca d iceṭṭaren, qenɛem s min
ɣarwem, minzi netta simant nnes inna “Necc war cek ttejjiɣ niɣ
ad dayek semmḥeɣ”. 6S uyenni nzemmar ad nini s ttiqqet “Sidi
d amɛawen inu, war tteggwdeɣ ca, min d ayi i ɣa yegg bnadem?”
7
Ɛeqřem x inni i kenniw ittgewwaden, inni d awem issiwřen awař
n Arebbi, ḍfarem liman nsen, xmi txeẓẓarem ɣar řɣiǧet n tudart
nsen. 8Yeccu Lmasiḥ d netta netta, iḍennaḍ d yiḍa u i řebda. 9War
tejjim ad kenniw ɣarren zi ssa ɣar diha s tɣuri teɣrib, minzi řḥajet
n lemliḥ aqqa uř ad icebbar di nniɛmet, war iǧi di macca i tuɣa war
infiɛen ca i inni tuɣa zzayes iřhan. 10Ƴarneɣ ij n uɛalṭar i zi inni
ittsexxaren deg uqiḍun iqeddsen war ɣarsen bu ttesriḥ maḥend
ad zzayes ccen, 11minzi arrimat n lḥayawanat inni idammen nsen
twaksin ɣar daxeř n uqeddas zeg uzeǧif n ikehhanen twassarɣen
barra i teqseft. 12X uyenni tuɣa Yeccu imarret ɛawed barra i tewwart
n tendint, ḥima ad iqeddes aydud s idammen nnes, 13X uyenni ad
neffeɣ ɣar barra n teqseft am narbu řɛar nnes. 14Minzi war ɣarneɣ
da tandint n řebda, maca narezzu x tenni i d ɣa yasen. 15Ammu
xenni, ejj aneɣ ad zzayes nqeddem timewca n usemɣar i Arebbi,
řɣiǧet n iyencicen inni icehhden x yisem nnes. 16War ttettum ca ad
teggem min iṣebḥen uřa d tecrimet, minzi Arebbi yarḍa x tmewca
am tina. 17Ṭṭaɛem i inni i kenniw ittgewwaden, ggem asen array,
minzi nitni ttɛessan x řeɛmur nwem amecnaw inni itteggen řeḥsab,
ṭaɛem asen ḥima ad tt ggen s řefraḥet, war iǧi s uweḥweḥ, minzi
man aya war kenniw ineffeɛ. 18Ẓẓaǧem xaneɣ minzi ɣarney ttiqqet
belli ɣarneɣ tanefsect tecna, am dayneɣ mmeẓri ḥima ad neddar
nican di marra. 19Ttzawgeɣ kenniw s jjehd, ad teggem ammu,
ḥima xenni necc deɣya ad ɣarwem-d dewřeɣ. 20Arebbi n řehna
wenni d issnekkaren Yeccu Lmasiḥ, ameksa ameqqran n wuǧi,
zeg imettinen s idammen n řɛahd i řebda, 21ad kenniw ikemmeř di
marra řxar ḥima ad teggem min ixs netta, maḥend ad dayneɣ igg
min iǧan i arḍa nnes s Yeccu Lmasiḥ wi ɣar iǧa uɛuǧi i řebda qaɛ.
Amin. 22Xenni ɛeřmeɣ awem, a awmaten, qebřem awař-a n usenhar,
minzi uriɣ awem-d s drus. 23Snem aqqa arxun umatwem Timutiyu.
Mařa yusi-d deɣya, ad kenniw ẓareɣ akides. 24Seǧmem x marra
inni i kenniw ittgewwaden u x marra imqeddasen. Inni n Iṭalya
ttseǧamen-d xawem. 25Nniɛmet ad kidwem tiři marra. Amin.
13:5

Tiř. 31:6,8; Yuc. 1:5

13:6

Sbḥ. 118:6

