TIRA d TIƳRI

473

LḤURUF (ISEKKILEN)
Aqqa din ca n lḥuruf s ict tneqqiṭt sadu nsen. Aqqa-ten d lḥuruf s ij n urekkez x
nneṭq nsen. Ad newc ca n imedya:
ḥ - ḥenna niɣ ḥdam ḍ - ḍidd niɣ aḍaḍ
ẓ - ẓẓi niɣ aẓru
ṭ - aṭṭas niɣ ṭṭarf
ṣ - ṣuḍ (amedya: "Iṣuḍ usemmiḍ")
Mařa negga ict n tqebbart tameẓyant x lḥarf ( ˇ ), xenni lḥarf nni iffeɣ-d zi lḥarf 'l'
zi jjihet n tajit nnes. S uyenni nzemmar ten nenṭeq ammu:
ř - řkas (ad t nenṭeq: 'rkas' niɣ 'lkas')
ǧ - ǧiřet (ad t nenṭeq: 'djiret' niɣ 'llilet')
č - učma (ad t nenṭeq: 'utcma' niɣ 'ultma')
Imedya n ca n lḥuruf inneḍni:
c - macina niɣ tcamma
ɛ - ɛemmarṣ niɣ ɛemmi niɣ ɛenṭi
ɣ - ɣar ṣṣbeḥ niɣ ɣull ('goal') - di ca n idlisen inneḍni itwari lḥarf-a am 'gh' - 'ghar'
IMNAWAYEN (=awařen inni řmeɛna nsen d ijjen)
Ƴar uzeřmaḍ ad tafed ict n lista n wawařen inni řmeɛna nsen ɛřaḥař d ijjen
Xmi i ɣa tɣared zeg wedlis-a i iwdan inneḍni tzemmared ad tixḍared zzaysen
ḥima ad tessfehmed ktar min yuran. Mařa tufid awař 'rrasul' ihwen i inni
ittesřan x wawař 'amazan', xenni tzemmared ad tbeddřed awař nni ɛlaḥsab
lista-ya xmi i ɣa tɣared zeg wedlis-a. Mařa iɛejb ac 'uniči' ktar zeg 'umeksa',
sexdem 'aniči' u mařa iɛejb ac 'nnhar' ktar zeg 'wass', xenni sexdem 'nnhar'.
Mintra cek war tbeddiřed ca řmeɛna, maca texsed ad tessiwḍed areqqas nican
ɣar inneḍni waha, aqqa man aya d lmliḥ.
LḤURUF IMEQQRANEN
Deg wedlis-s nuri marra ismawen n iwdan d řegnus niɣ n tneddam d tmura d
iřsawen d imucan d iɣezran d řebḥur s ij n lḥarf d ameqqran ɣar umezwaru nsen.
Ammu i netteg s yisem n Arebbi d Yeccu Lmasiḥ d Arruḥ Iqeddsen. Zi jjihet isem
n 'ibřis' negga it s ij n lharf d ameqqran ammu 'Cciṭan' minzi di Tyunanit itwari
isem-a uřa s ij n lḥarf ameqqran. Xenni aqqa din ɛawed ccwaṭen (cciṭan s ij n lḥarf
d ameẓyan) inni d ixeddamen n Cciṭan ameqqran.
TIRA IMMEYŘEN
Mařa tufid tira immeyřen jar min yuran deg wedlis-a i war teǧi jar teqbubin uřa
nnebřa afessar ɣar sadu n tasna, aqqa-tt d awař niɣ ca n wawařen itwarnin ḥima ad
tiři tiɣri n twinest nni cwayt ihwen nnebřa mma ad din yiři ubeddeř n řmeɛna.
TIRA d AGEMMAY
D amezwaru ittxeṣṣ ad tessnem belli ntari 'nnek' deg wemcan n 'nnec'. Xenni
'řkas nnek' aqqa-t d ‘řkas i cek’. Mařa texsed, tzemmared ad t tneṭqed ammu:
'řkas nnec'. Ammu i ɣa tafed ɛawed 'ddunnit', maca mři tufid ad tinid 'ddunnect'
uca ammu tzemmared ad tegged ak-d waṭṭas n wawařen.
Tamesřact wiss tnayen d ta. Mařa tufid 'iẓra it' ad tinid 'iẓri t' niɣ 'inna as' ad tinid
'innas' niɣ 'inna yas'. Nessitim ad tfehmed ktar u ktar xmi i ɣa tdarrbed ixef nnek
di tira d tiɣri n tmaziɣt.

