AMAWAŘ

477

Sunhidrin - Lmeḥkama tameqqrant n Wudayen dayes sebɛin n imeqqranen d imɣaren n
řgens uca azeǧif n ikehhanen netta d arrays n wegraw. Irumaniyyen jjin ten ad ḥekmen
x tmesřayin n Wudayen u tuɣa ɣarsen ij n uqarri imɣar di řgens. Sunhidrin iḥkem x
Yeccu s řḥukm n řmewt nnebřa mma ad afen uřa d ij n uḍřem i issdaheǧen řḥukm-a. Mat.
26:57-68; Mar. 14:53-65; Luk. 22:63-71.
Ṣṣalib - Tuɣa řmewt x ṣṣalib ij n řɛiqab n Irumaniyyen i ibarraniyyen maḥend ad ten
ssiggweden aṭṭas. Tuɣa řɛiqab-a yewɛar ař ṭṭarf minzi ticti n řweqt ař i ɣa temsar řmewt d
tazirart aṭṭas. Mat. 27:33-44; Mar. 15;22-32; Luk. 23:33-43; Yuḥ. 19:16-37.
Ṣṣenduq iqeddsen n řɛahd - Ṣṣenduq-a tuɣa deg uqeddas x uqeddas uca twafen dayes
tnayen n teřwiḥin n weẓru i xef tetwazemm ttawrat uřa d taɣɣarct innewwcen n Harun d ij n
uzenbiř s 'manna'. X tqebbart nnes bedden tnayen n 'xirubin' inni d imeddaren am lmalakat
inni s ifriwen nsen ssduřyen taqebbart uca xeẓẓaren ɣar tqebbart. Xẓar Ufɣ. 37:1-9.
Yeccu - Qqaren as s tɛibranit 'Yacuɛ' u s tgrigit 'Yesus'. Isem-a ixs ad yini 'Arebbi d asenjem'
niɣ 'Arebbi issenjem'. Xẓar Mat. 1:21; Luk. 1:33-35.
Tagelda - Awař-a ixs ad yini ‘tizemmar igellden’ niɣ ‘ṣṣulṭa igellden’. Wenni iǧan d ajeǧid x
ij n tmurt aqqa netta iṭṭef 'tagelda' x tmurt nni, min ixs ad yini aqqa ɣares ṣṣulṭa igellden x
tmurt, izemmar ad yumur marra imezdaɣ n tmurt nni ɛlaḥsab řqanun n tmurt.
Takehhant - Řxedmet n ukehhan. Xẓar 'akehhan'.
Tamejmart n řebxur - Tamejmart n řebxur n wureɣ tuɣa zzat arwaq deg uqiḍun
iqeddsen i zzayes tessgaɛɛed ict n řefwaḥet n řebxur taṣebḥant i arḍa i Arebbi (Xẓar Ufɣ.
30:1-10; Asa. 8:3-5)
Tamesmunt - Nettat d lkaniset n Lmasiḥ. Marra mani i ɣa munen řmumenin di Lmasiḥ
ḥima ad as ɛebbden, aqqa din temsar ict n tmesmunt deg yisem n Lmasiḥ. Ɛawed marra
řmumenin jjmiɛ tteggen arrimet nnes tenni iǧan zi Arruḥ uca ammu nitni d tamesmunt nnes
niɣ lkaniset nnes i war iǧan waha mani mma munen Imasiḥiyyen maca tamesmunt ɛawed d
marra řmumenin di Lmasiḥ i iǧan řexxu uca tuɣa-ten iḍennaḍ uca ad din iřin tiwecca. Xẓar
Kul. 1:15-20; 1 Kur. 12.
Taqeddast - Wenni iǧan d amqeddas aqqa dayes taqeddast war dayes bu ddanb. S tidett
mɣir Arebbi war dayes uřa d ict n jjuret n ddanb. Taqeddast nnes war ɣares bu umezwar
d uneggar, aqqa tekmeř. Umi Lmasiḥ izeddeɣ deg wuř n bnadem s liman dayes, xenni ad
tiři taqeddast n Arebbi di bnadem nni wenni yumen. Ɛad ittxeṣṣ as ad tedweř tqeddast
n Lmasiḥ i izeddɣen dayes ɣar marra tudart nnes min ɣa yekk iddar di ddunnit-a. Nřaɣa
abrid ɣar tqeddast ktar s wawař 'tuqeddsi' i imsaren xmi ndarreb ixef nneɣ maḥend ad
nedweř di ṣṣiffet n Lmasiḥ. Xẓar Ɛbr. 12:14; 1 Buṭ. 1:15; Asa. 4:8.
Tasegda - Nessen belli Ibrahim yumen zi Arebbi uca Arebbi iḥesb as t-id d tasegda (Xẓar Rum.
4). Wanita ixs ad ini belli Arebbi iḥseb Ibrahim d ij n bnadem nican zzat i uɣembub nnes.
Man aya war iǧi minzi Ibrahim war ixḍi ca, maca minzi yumen di min tuɣa d as iwaɛd Arebbi.
S uyenni nzemmar ad nini belli 'Arebbi issegged Ibrahim s liman', war iǧi s řexdayem.
Tazant - Řxedmet n umazan. Xẓar 'amazan'.
Ttawrat - Ttawrat temmewc i Musa. Itwassgaɛɛed Musa jar Arebbi d weydud nnes Israyil s
tenɛac n tqebbař nnes inni iffɣen zi Miṣra uca ṭṭfen ttawrat n Arebbi deg wedrar n Sinayi.
Awař 'ttawrat' ssimant nnes ixs ad yini 'taɣuri' niɣ 'aseřmed', aqqa-tt d taɣuri n Arebbi i
weydud nnes, mammec d as i ɣa ɛebbden u mammec i ɣa ddaren arendad uɣembub nnes.
Di řɛahd aqdim n wedlis iqeddsen nufa xemsa idlisen n Musa inni iǧan d ttawrat n Arebbi i
weydud (=cceɛb) nnes. Xẓar Ufɣ. 19, 20.
Tuqeddsi - Wenni idewřen d amqeddas aqqa netta deg webrid ɣar tqeddast ktar. Xẓar
'taqeddast'. Xẓar Rum 6:19, 22; Ɛbr. 12:14.

