476

AMAWAŘ

Mmis n bnadem - Amkacaf Danyal iwca i Lmasiḥ isem-a. Xẓar Danyal 7:13-14,27; Mat. 17:21-37.
Mmis n Dawud - Udayen semman Lmasiḥ wenni ttrajan s isem-a minzi řectab iqeddsen
iqqar belli Lmasiḥ ad iffeɣ zeg ayt n ujeǧid Dawud. Xẓar 2 Sam. 7:12-16; Ica. 11:1-3; 16:5; Irm.
30:3-24; Rut. 4:13,14,17,21,22; 1 Imz. 17:11; Mat. 21:9.
Nniɛmet - Awař 'nniɛmet' di řɛahd n jdid war ixs ad yini 'aɣrum' maca ixs ad yini 'ttisar'
niɣ 'arḍa'. Mařa nenna 'nniɛmet n Arebbi ad ɣarneɣ tiři', nexs ad nini, aqqa dayneɣ
mmeẓri maḥend arḍa n Arebbi ad ɣarneɣ yiři, waxxa war nesdiheǧ ca arḍa nnes, minzi
neccin d imednab am Adam.
Řejdud n Wudayen - Aqqa d Ibrahim d Isḥaq d Yaɛqub inni iksin řwuɛud n Arebbi belli
ayt n Ibrahim (ɛlaḥsab řwaɛd) ad dewřen ij n řgens imɣar aṭṭas i zzayes i ɣa ibarek Arebbi
marra řegnus n tmurt. Xẓar Luk. 20:37-38; Yuḥ. 8:30-59.
Řqendiř (n Wudayen) - Řqendiř-a tuɣa immars deg wezyen amezwaru n uqiḍun iqeddsen
zzat i arwaq uca qqaren as ‘aqeddas’. Ƴares sebɛa n řefnarat i yareqqen řebda s zzect n
zzitun iṣfan min ɣa yekk uqiḍun ibedd. Xẓar Amz. 25:31-40; 27:20-21 u Asa. 1:9-20.
Řɛid n Basxa - Deg wussan umi issuffeɣ Arebbi řgens nnes Israyil zi Miṣra yumur iten
maḥend ad ɣarṣen ij n izmar di tudrin nsen, ad mesḥen idammen nnes ɣar ṭṭarf n tewwart
maḥend lmalak n uhellek wenni i ɣa inɣen marra imenza n iḥenjiren n Miṣra (man
aya d jjriḥect wiss ɛecra n Arebbi x Imiṣriyyen), war ineqq ca iḥenjiren n Israyiliyyen.
Xẓar Ufɣ. 12. U ammu i imsar di ǧiřet i di mmuten marra imenza n Miṣra, iffeɣ řgens n
Israyil zi Miṣra ak-d marra imenza n iḥenjiren nnes inni itwaṣṣaren s idammen n izmar.
Idammen n Lmasiḥ dewřen aneɣ-d d asenjem i kuř ijjen wenni zzayes i ɣa yamnen.
Řɛid n weɣrum nnebřa antun - Arebbi yumur i weydud nnes Israyil maḥend ad ɛeyyden
řɛid-a deɣya awarni i řɛid n Basxa. Di sebɛa n wussan n řɛid-a war ttetten ca aɣrum s
wentun, maca ad tt ccen nnebřa antun. Antun netta d ict n tteṣwirt n ddanb. Wenni tuɣa
iffɣen zi Miṣra war izemmar ad yecc ɛad aɣrum s wentun uca wenni i ɣa iffɣen zi ddnub war
izemmar ad yecc ɛad aɣrum n ddnub. Xẓar Amz. 13:1-10.
Řɛid n Xemsin - Řɛid-a n Israyiliyyen imsar xemsin n wussan awarni i řɛid n Basxa. Řɛid-a
aqqa-t d řɛid n ṣṣabet n yirden. Xẓar Law. 23:15-21. Řami d ihwa Arruḥ Iqeddsen zeg ujenna
uca yudef deg wuřawen n imeḥḍaren n Lmasiḥ (Řex. 2:1-4), tuɣa Udayen ttɛeyyaden řɛid-a
uca ammu i nessen belli Arruḥ ihwa-d xemsin n wussan awarni i Basxa i tuɣa imsaren
deɣya awarni ass min di immut Lmasiḥ x ṣṣalib.
Řɛid n ureqqeɛ d weɛdař n taddart iqeddsen - Xẓar Yuḥ. 10:22. Řɛid-a imsar di řmecta u
tuɣa řmijař nnes tmenya n wussan i di ttfekkaren Wudayen deg ureqqeɛ (=aɛdař) n taddart
iqeddsen zi jdid s Yahuda Amakkabayi deg useggwas 164 qbeř Lmasiḥ.
Samariya - Iwdan n Samariya war ǧin ca d Udayen maca udfen ɣar din zi barra. Tuɣa din
řeɛdawet aṭṭas jar Wudayen d Isamariyyen. Xẓar Luk. 9:51-56; 10:25-37; Yuḥ. 4:1-42; Řex. 8:4-25.
Sidi - Isem-a yus-d zeg ij n wawař ayunani 'Kuriyus', min ixs ad yini 'Sidi' niɣ 'Mas'.
Imeḥḍaren n Lmasiḥ řaɣan as s uweqqar 'Sidi'. Awař 'Sidi' ɣares ɛawed ij n řmeɛna yuɛřan
umi ittceyyar ɣar Arebbi s yixef nnes am Bab n marra min iǧan. Ammu neqqar 'Sidi Arebbi'
min ixs ad yini belli Arebbi aqqa netta d Bab n marra u x marra .
Sudum d Gumurra - Tnayen n tneddam yareddeǧ itent Arebbi deg wussan n Lut, ayyaw
n Ibrahim. Arebbi issenjem Lut d tnayen n tḥenjirin nnes zi tmessi d řecbareyyet i iwḍan x
tneddam nni. Tamɣart n Lut temmut umi texẓar ɣar ḍeffar xmi arewřen zi tendint, tɛeṭṭař,
tedweř d ij n ubilar n tmeǧaḥt. Xẓar Amz. 19.
Ssebt (Ass n ssebt) - Arebbi yareyyeḥ deg wass n ssebt zi marra řexdayem i igga umi igga
ijenwan d ddunnit deg umezwaru. S ttawrat yumur Arebbi i weydud (=cceɛb) nnes Israyil
maḥend ad weqqaren ass n ssebt am ij n wass n ureyyeḥ i řebda. Xẓar Amz. 2:2,3; Ufɣ. 20:811; 31:12-17; Law. 23:1-3; Tiř. 5:12-15.

