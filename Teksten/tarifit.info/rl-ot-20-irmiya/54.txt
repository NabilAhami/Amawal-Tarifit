44

Řgens n Israyil di Miṣra ad iɛbed tajeǧidt n ujenna

Awař nni dd-iffɣen ɣar Irmiya i marra Udayen nni tuɣa izeddɣen di temmurt n Miṣra,
inni tuɣa izeddɣen di Majdal d Taḥfanḥis d Nuf di temmurt n Fatrus. Iqqar: 2 “Ammu i
iqqar SIDI n řɛeskarat, AREBBI n Israyil ‘Kenniw simant nwem teẓrim řɣar i ggiɣ x Urcalim u
x marra tineddam n Yahuda, uca aqa da, řexxu dewřent d řxirbet, war daysent izeddeɣ ɛad
uřa d ijj,3 zi ssibbet n řɣar i ggin nitni umi d ayi sɛaren ařami wehhben řebxur maḥend ad
zzayes ɛebden i irebbiten nneɣni inni war ssinen nitni, řa d kenniw uřa d ibabaten nwem. 4 Necc
ssekkeɣ-dd ɣarwem marra imsexxaren inu, inabiyyen, ɛad zeg umezwaru ssekkeɣ ten ḥima
ad inin: War tteggem nnɛi-ya nni carrheɣ Necc aṭṭas. 5 Nitni maca war sřin u war d ayi wcin
amezzuɣ nsen, umi dd-dewřen nedmen zi řɣar nsen, war wehhben ɛad ktar tiwhibin nsen n
řebxur i irebbiten nneɣni. 6 S uya i farɣeɣ asɛar inu d lɣaḍab inu x tneddam n Yahuda u x ibriden
n Urcalim, ařami dewřent d řxirbet, ttwaredǧent am teǧa ass-a.’ ”
7
“Xenni řexxu, ammu i iqqar SIDI n řɛeskarat, AREBBI n Israyil ‘Mayemmi tetteggem řɣar am
wanita x tudart nwem ařami tqeṭṭam x weryaz d temɣart, aḥenjir d useymi zi řwest n Yahuda
ařami war xawem iceṭṭ min iqqimen, 8 umi d ayi tesɛarem s řxedmet n ifassen nwem, umi
tessbexxaram řebxur i irebbiten nneɣni zi temmurt n Miṣra mani ɣar dd-tiwḍem řexxu ḥima ad
dinni tzedɣem am ibarraniyyen, ařami i ɣa tqeḍɛem ixef nwem ammu u ḥima ad tdewřem d ict n
řqecɛet n wexzi d řḥegra jar marra řegnus n temmurt? 9 Ma tettum kenniw qaɛ řɣar i ggin ibabaten
nwem d řɣar i ggin ijeǧiden n Yahuda d řɣar i ggint temɣarin nsen uřa d řɣar i teggim kenniw
simant nwem d řɣar i ggint temɣarin nwem di temmurt n Yahuda u deg ibriden n Urcalim? 10 Ař
ass-a i di neǧa ɛad war ttwarrẓen deg wuř, war zzayi tteggʷden u war gguren ad ḍfaren ccariɛa inu
d tweṣṣa inu nni kenniw wciɣ zzat i wudem nwem u zzat i wudem n ibabaten nwem.’ ”
11
“X uyenni, ammu i iqqar SIDI n řɛeskarat, AREBBI n Israyil ‘Aqa da, Necc ad arreɣ udem inu
i řɣar xawem u ḥima ad qḍiɣ marra Yahuda. 12 Necc ad kkseɣ min iqqimen n Yahuda, inni
iɛemmden ad uyuren ɣar temmurt n Miṣra ḥima ad dinni zedɣen am ibarraniyyen. Nitni ad
ttwahellken marra, ad wḍan di temmurt n Miṣra. Nitni ad ttwahellken s ssif d řaẓ, am umeẓyan
am umeqqran. Nitni ad mmten s ssif d řaẓ uca ad dd-dewřen d ict n řqecɛet n wexzi d unexřiɛ
d nneɛřet d řḥegra. 13 Necc ad xeřfeɣ zeg inni izeddɣen di temmurt n Miṣra am mammec
tuɣa xeřfeɣ zi Urcalim, s ssif, s řaẓ u s ṭṭaɛun.14 Zi min iqqimen n Yahuda, zeg inni iwḍen ɣar
temmurt n Miṣra ḥima ad dinni zedɣen am ibarraniyyen, war inejjem uřa d ijj niɣ ad yarweř
ḥima ad dd-iɛqeb ɣar temmurt n Yahuda mani ttexsen ad dd-ɛeqben maḥend ad din zedɣen.
War dd-tteɛqiben ca, mɣir inni izemmaren ad nejmen.’ ”
15
Xenni arrin-dd marra iryazen, inni issnen aqa timɣarin nsen wehhbent řebxur i irebbiten
inneɣni, uřa d marra timɣarin i din ibedden, ijj n ubarru d ameqqran, marra řgens nni tuɣa
izeddɣen di temmurt n Miṣra, di Fatrus, x Irmiya, nnan 16 “X wawař i kidneɣ tessiwřed deg
Yisem n SIDI, war ɣarek nttesři ca. 17 Maɣar kuř awař i dd-iffɣen zeg uqemmum nneɣ ad t negg
umi i ɣa nbexxar tajeǧidt n ujenna u umi i d as i ɣa nseyyeb tiwhibin n useyyeb am mammec
tuɣa negga neccin d ibabaten nneɣ, uřa d ijeǧiden nneɣ d řḥukkam nneɣ, di tneddam n Yahuda
u deg ibriden n Urcalim, umi tuɣa nejjiwen neccin s weɣrum u tuɣa aneɣ mliḥ, tuɣa war din
tarjijat zi ḥed. 18 Zeg wami maca nessbedd nettwehheb řebxur i tjeǧidt n ujenna u zeg useyyeb
n tewhibin i nettat, aqa neḥwaj u nefna neccin s ssif d řaẓ. 19 Mařa neccin nbexxar i tjeǧidt n
ujenna u nseyyeb as tiwhibin n useyyeb, ma nhřa argab d řxaḍar n yeryazen nneɣ nettegg asen
tifḍirin i ssedqet nni dayes yarwesen u nettseyyeb as tiwhibin n useyyeb?”
1

415

416

417

418

44:6 Irm. 7:20; 42:18
44:11 Irm. 21:10; Ɛam. 9:4
44:12 Irm. 42:15,16,17,22
44:17 Irm. 7:18

