AQADI

471

Aṭṭas zeg wami itwabda di řxedmet n ttarjama n řectab iqeddsen s trifect. Deg
ussegwas n 1887 iḍhar-d linjil s ufus n Matta s trifect uca deg ussegwas n 1890
iḍhar-d ɛawed linjil am mammec t yura Yuḥanna. Ffɣen-d idlisen nni s tnayen
idsen s lḥuruf n teɛrabt. Awarni man aya tetwassbedd řxedmet n ttarjama
ařami niweḍ ɣar uneggaru n řqarn ɛicrin. Di řweqt nni itwabda ɛawed di
řxedmet n ttarjama uca ffɣen-d ca n idlisen nneḍni am “Řexdayem n rrusul”
d “Tabrat n arrasul Bulus ɣar řmumenin i iǧan di tendint n Ruma”. Ḍharen-d
idlisen nni ak-d kasitat. Uřa linjil n Matta d linjil n Yuḥanna twasejjlen di
kasitat (sintat). Aṭṭas n iwdan sřin asent deg isseggwusa iɛdun u farḥen s
beddu n řexbar aṣebḥan n Yeccu Lmasiḥ.
Řexxu aqqa tetwakemmeř tterjama tmun n “Řɛahd n Jdid” wenni d řexbar
aṣebḥan n Yeccu Lmasiḥ, aqqa-t d linjil imun. Awař ‘linjil’ ixs ad yini ‘řexbar
aṣebḥan’. Di “Řɛahd n jdid” nufa 27 n idlisen uca amezwura nsen d linjil s
ufus n Matta,  xenni linjil n Marku, linjil n Luqa u linjil n Yuḥanna. Nitni d
arebɛa imeḥḍaren n Lmasiḥ inni yuran marra min ẓrin u sřin zi tuddart n
Yeccu Lmasiḥ umi tuɣa netta di ddunnit-a ařami řami itwaṣelleb u immut u
itwassnekkar-d zeg imettinen uca itwassgaɛɛed ɣar ujenna. Luka war iǧi ak-d
Yeccu maca yura marra min isřa xas s usettef. Yura ɛawed adlis wiss xemsa umi
qqaren “Řexdayem n Imazanen”. Imazanen nitni d rrusul n Yeccu Lmasiḥ uca
awař ‘amazan’ d ij n wawař amaziɣ nican. Xenni awarni adlis n “Řexdayem n
imazanen” aqqa din marra tibratin n umazan Bulus i tmesmunin (=lkanayis).
Timesmunin nni d řɣiǧet n řxedmet i igga Arebbi s tbarreḥt n Bulus i marra
řegnus umi tuɣa isafar ɣar jwayeh n Asiya (=Turkiya) d Lyunan ařami yiweḍ
ɣar Ruma am umeḥbus n qayṣar. Ƴar uneggaru n “Řɛahd n jdid” ad tafem
tibratin n Yaɛqub, umas n Yeccu, uřa d tnayen n tebratin n Buṭrus d třata
n tebratin n Yuḥanna uřa d tabrat n Yahuda, umas n Yaɛqub wenni d umas
n Lmasiḥ. Ƴar uneggaru qaɛ aqqa din “Asargeb n Yeccu Lmasiḥ i Yuḥanna”.
Adlis-a ittarezzem aneɣ tawwart ɣar min i ɣa yiři deg wussan ineggura xmi i
d ɣa yas Lmasiḥ.
“Řɛahd n Jdid” (s 27 idlisen nnes) d “Řɛahd Aqdim” (s 39 idlisen nnes)
aqqa-ten d adlis d ijjen war izemmar ad itwayarz uca war din adlis nneḍni
i d aneɣ immewcen maḥend ad nessen marra min iǧan i usenjem n bnadem.
Adlis Iqeddsen wanita issawař aneɣ x Lmasiḥ zeg umezwaru ař aneggaru
am mammec netta ɛawed d amezwaru d aneggaru n marra min iǧan. Adlis
Iqeddsen iqqar s uqemmum n Lmasiḥ s yixef nnes “Necc d Alfa d Umega. d
Amezwaru d Aneggaru, d Abeddu d Qeṭṭu”.
Řexxu umi tetwakemmeř tterjama n “Řɛahd n Jdid”, nexs ad nwehheb marra
asemɣar d tessbiḥ d uqadi i Arebbi s yisem n Yeccu Lmasiḥ wenni i d aneɣ
iɛawnen di řxedmet-a mani niweḍ min tuɣa war nettriji.
Xenni nttettar zi Arebbi maḥend ad yarzem uřawen d řeɛqeřat n marra wi i
ɣa iɣaren awařen n wedlis-a maḥend ad issen mecḥař imɣar ssirr n Arebbi di
Sidi Yeccu Lmasiḥ.
Tarbiɛt n ttarjama - anebdu 2009

