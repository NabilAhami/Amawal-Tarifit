82

MARKU 6

qeṣṣeɣ azeǧif, aqqa netta itwassnekkar-d zeg imettinen”. 17Minzi
Hirudus simant nnes, tuɣa issekk-d ɣares uca iḥebbes Yuḥanna,
icarf it di řeḥbes x ssibbet n Hirudiyya tamɣart n umas Filibbus
tenni ik-d imřec Hirudus. 18Minzi Yuḥanna tuɣa iqqar i Hirudus
“War d ac iḥeǧeř ad ɣarek tiři temɣart n umac.” 19Tuɣa Hirudiyya
tenḍar dayes tiṭṭawin uca tarezzu ad t tneɣ, maca war tzemmar,
20
minzi Hirudus tuɣa itteggwed zi Yuḥanna, issen belli netta d
aryaz d amseggad d amqeddas uca tuɣa iḥeṭṭa xas. Řami d as isřa,
iweddar as min i ɣa yegg, waxxa amenni ifarḥ ad as iseř. 21Am tuɣa
d ass, igga Hirudus ij n umensi n řɛid n wexřaq nnes i imeqqranen
n tmurt, i arruyas x wařef n řɛeskar u i imcennɛen n Ljalil. 22Umi
d tudef yeǧis n Hirudiyya simant nnes, tecḍeḥ, teɛjeb i Hirudus d
yinni iqqimen akides. Xenni inna as ujeǧid i tḥenjirt “Min d ayi
i ɣa tettared, ad am t wceɣ!” 23Ijjuǧ as “Mecḥař mma zzayi i ɣa
tettared, ad am t wceɣ, waxxa azyen n tgeldit inu.” 24Teffeɣ-d
nettat, tenna i yemmas “Min d as i ɣa ttareɣ?” Tenna as tanita
“Azeǧif n Yuḥanna Amseɣḍaṣ.” 25Tudef deɣya s tazzřa ɣar ujeǧid,
tenna as “Xseɣ ad ayi-d tessarsed řexxu azeǧif n Yuḥanna x ij n
ṭṭebṣi.” 26Icḍen ujeǧid aṭṭas, maca x ssibbet n tjaǧit u x ssibbet n
yinni iqqimen ɣar ṭṭabřa, war ixs ad as yugi. 27Řexdenni issekk
ujeǧid ijjen ɣar řeḥbes s ssif, yumur ḥima ad d yawi azeǧif nnes.
Wanita iruḥ, iqeṣṣ as azeǧif nnes di řeḥbes, 28yiwi-d azeǧif nnes
x ṭṭebṣi, iwc as t i tḥenjirt u taḥenjirt tewc as t i yemmas. 29Umi
sřin imeḥḍaren nnes man aya, usin-d, ksin arrimet nnes, ssarsen
tt deg wenḍeř.

Asecci n xemsa ařaf

Mat. 14:13-21; Luk. 9:10-17; Yuḥ. 6:1-14

Munen imazanen ɛawed ɣar Yeccu, xebbaren t x kuřci, x min ggin
d x min tuɣa sseřmaden. 31Inna asen “Araḥem-d kenniw weḥdwem
ɣar wemcan ixřa, areyyḥem cwayt.” Minzi tuɣa din aṭṭas n yinni i d
yusin u n yinni iruḥen, war iwḍen ad ccen. 32Ruḥen di tɣarrabut ɣar
ij n wemcan ixřan weḥdsen. 33Řɣaci iẓra iten ffɣen s tɣarrabut uca
aṭṭas it ɛeqřen, uzzřen x iḍaren ař din zi marra tineddam, izwaren
asen uca munen xas jmiɛ.
30

