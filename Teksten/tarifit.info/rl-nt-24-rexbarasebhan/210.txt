212

YUḤANNA 16

17
Ca zeg imeḥḍaren nnes nnan jarasen “Ma man aya min d
aneɣ inna ‘War ittɣimi ca uca war d ayi tẓarrem u xenni ɛawed
war ittɣimi ca uca ad ayi tẓarem ɛawed, minzi necc ad raḥeɣ ɣar
Tbabat’ ”? 18Xenni nnan “Min ixs ad yini min iqqar ‘War ittɣimi
ca’? War nessin ca min xef issawař.” 19Issen Yeccu aqqa nitni xsen
ad t sseqsan, xenni inna asen “Ma temmesseqsam minzi nniɣ ‘War
ittɣimi ca uca war d ayi tẓarrem u xenni ɛawed war ittɣimi ca uca
ad ayi tẓarem ɛawed’? 20S tidett, s tidett, ad awem iniɣ aqqa ad
trum, ad tesɣuyem, maca ddunnit ad tfarḥ. Kenniw ad tceḍnem,
maca acḍan nwem ad idweř d řefraḥet. 21Tamɣart, xmi i ɣa tařu,
ad tffugem minzi tasaɛɛet nnes aqqa tiweḍ-d. Maca xmi i ɣa tařu
aḥenjir, war tfekkar ca ɛad di řeḥriq nnes zi řefraḥet minzi tarni-d
ij n bnadem ɣar ddunnit. 22Uřa d kenniw aqqa daywem acḍan
řexxu, maca ad kenniw ẓareɣ ɛawed uca ad farḥen wuřawen nwem
uca uřa d ijj war zzaywem ittekkes řefraḥet nwem. 23Deg wass nni
war d ayi tettsseqsim ca. S tidett, s tidett, ad awem iniɣ, marra min
i ɣa tettarem i Tbabat s yisem inu, ad awem t iwc. 24Ař i řexxu war
tettarem ca s yisem inu. Ttarem, ad teksim, ḥima ad tiři řefraḥet
nwem tekmeř. 25Ssiwřeɣ awem x man aya s imettiřen, maca ad d
taweḍ tsaɛɛet i di war ɣarwem i ɣa ssiwiřeɣ ɛad s imettiřen, maca
ad awem-d barrḥeɣ x Tbabat s bṭayṭay. 26Deg wass nni ad tettarem
s yisem inu. Necc war d awem qqareɣ ca belli ad ttareɣ i Tbabat
di ṭṭweɛ nwem, 27minzi Tababat simant nnes ittexs kenniw, minzi
kenniw tuɣa tettexsem ayi uca aqqa tumnem aqqa necc zi ɣar
Arebbi i d ffɣeɣ. 28Ffɣeɣ-d zi Tbabat, usiɣ-d ɣar ddunnit. Ad jjeɣ
necc ɛawed ddunnit uca ad raḥeɣ ɣar Tbabat.”
29
Nnan as imeḥḍaren nnes “Aqqa řexxu cek tessawařed s bṭayṭay,
war tessiwiřed ca s imettiřen. 30Řexxu nessen aqqa tessned kuřci,
war teḥdijed ad cek isseqsa ḥed. Zi manawenni numen aqqa d cek
teffɣed-d zi Arebbi.” 31Yeccu yarr-d xasen “Ma řexxu tumnem? 32Ad
d taweḍ tsaɛɛet, aqqa tiweḍ-d, i di i ɣa tetwazeǧɛem, kuř ijj ad iṭṭef
abrid nnes, ad ayi tejjem weḥdi. Maca necc war ǧiɣ bu weḥdi, minzi
Tababat aqqa-t akidi. 33Aqqa ssiwřeɣ akidwem s man aya ḥima ad
ɣarwem yiři řehna dayi. Di ddunnit ad ɣarwem tiři řeḥṣart, ggem
uř, necc aqqa ɣellbeɣ x ddunnit.”

