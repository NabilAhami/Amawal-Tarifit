YUḤANNA 11

201

nneɣ aqqa itteṭṭeṣ, maca ad raḥeɣ ḥima ad t-id ssnekkareɣ.” 12Nnan
as imeḥḍaren “A Sidi, mařa netta iṭṭeṣ, xenni ad iggenfa!” 13Maca
Yeccu tuɣa issawař x řmewt nnes, maca ittɣiř asen belli netta
issawař x arraḥet n yiḍeṣ. 14Xenni inna asen Yeccu s bṭayṭay “Aqqa
Aliɛazar immut. 15U necc farḥeɣ awem umi necc war din ǧiɣ, ḥima
ad tamnem. Maca jjem aneɣ ad ɣares nraḥ.” 16Xenni inna Tuma,
wenni umi qqaren ‘Acniw’, i imeḥḍaren imɛacaren nnes “Ejj aneɣ
ad nraḥ uřa d neccin ḥima ad nemmet akides.”
17
Řami d yusa Yeccu, yufa aqqa ɛdun arebɛa n wussan zeg wami
tuɣa-t deg wenḍeř. 18Baytɛanya tuɣa tudes Urcalim ɛřaḥař xemstac
n ‘istadiyyen’ (=ɛřaḥař třata n kilumiter) 19Aṭṭas n Wudayen usin-d
ɣar Marta d Maryem ḥima ad tent ɛezzan x umatsent. 20Řami tesřa
Marta, aqqa Yeccu yiweḍ-d, teffeɣ ḥima ad t teřqa, maca Maryem
teqqim di taddart. 21Tenna Marta i Yeccu “A Sidi, maɛlik cek tuɣa da,
iři war ittmetti ca uma. 22Maca řexxu ɛad ssneɣ ɛawed belli marra
min i ɣa tettared zi Arebbi, Arebbi ad ac t iwc.” 23Yeccu inna as “Ad d
ikkar umam.” 24Tenna as Marta “Ssneɣ belli ad d ikkar di tnukra deg
wass aneggaru.” 25Yeccu inna as “Necc d tanukra d tudart. Wenni
zzayi i ɣa yamnen, ad iddar, waxxa immut, 26u marra wenni iddaren
uca yumen zzayi, war ittmetti i řebda. Ma tettamned s man aya?”
27
Tenna as “Wah, a Sidi, umneɣ aqqa cek d Lmasiḥ, Mmis n Arebbi
wenni tuɣa i d ttasen ɣar ddunnit.”
28
Řami tenna aya, truḥ třaɣa i wečmas Maryem s řḥess, tenna
“Amseřmad aqqa-t danita, ittřaɣa-d xam.” 29Řami tesřa aya, tekkar
s tazzřa, tusi-d ɣares. 30Tuɣa Yeccu war d yusi ca ɛad ɣar dcar, maca
tuɣa-t deg wemcan mani t teřqa Marta. 31Udayen inni iǧan akides di
taddart u tuɣa ttɛezzan tt, řami ẓrin Maryem tekkar s tazzřa, teffeɣ,
ḍfaren tt xenni, qqaren ‘Aqqa truḥ ɣar wenḍeř ḥima ad tru dinni’.
32
Řami d tusa Maryem ɣar mani tuɣa Yeccu uca teẓri t, tewḍa ɣar
iḍaren nnes, tenna as “A Sidi, maɛlik cek tuɣa danita, iři uma war
ittmetti ca.” 33Řami tt iẓra Yeccu tetru d Wudayen inni i d yusin
akides ttrun, innehweř arruḥ nnes, inhezz 34uca inna “Mani t
tessarsem?” Nnan as “Araḥ-d, a Sidi, ad texẓared.” 35Yeccu iru.
36
Udayen nnan “Xẓarem mecḥař t ittexs.” 37Maca ca zzaysen nnan
“Ma war izemmar wa, wenni yarezmen tiṭṭawin i udarɣař, maḥend
uřa d wanita war ittmetti ca?”

