YUḤANNA 18, 19

216

Yeccu zzat i Bilaṭus

Mat. 27:1-2, 11-31; Mar. 15:1-20; Luk. 23:1-25
28
Xenni iwyen-d Yeccu zi Qayafa ɣar taddart n ccraɛ, tuɣa d
zic. Nitni war udifen ca ɣar řfusina, ḥima war ttwassixen, maca
zemmaren ad ccen zi macca n řɛid n Basxa. 29Iffeɣ-d ɣarsen Bilaṭus,
inna “Man acetci i ɣarwem x bnadem-a?” 30Arrin-d, nnan as “Mařa
wa war tuɣi ittegg tuɛeffna, ad tiři war d ac t-id nettiwi.” 31Inna
asen Bilaṭus “Awyem t-id kenniw, tḥekmem xas ɛlaḥsab ttawrat
nwem.” Xenni nnan as Wudayen “War ɣarneɣ bu řḥeqq ad neneɣ
uřa d ijj,” 32ḥima ad itwakemmeř wawař n Yeccu i tuɣa iqqar, am
tuɣa isscanen i man řmewt i ɣa immet. 33Xenni yudef-d Bilaṭus
ɛawed ɣar taddart n ccraɛ, iřaɣa x Yeccu, inna as “Ma cek d ajeǧid n
Wudayen?” 34Yarr-d xas Yeccu “Ma teqqared aya zi ɣarek niɣ tuɣa
inneḍni qqaren ac t xafi?” 35Yarr-d Bilaṭus “Ma attaɣ necc d Uday?
Aqqa řgens nnek d arruyas n ikehhanen iwyen-d cek ɣari. Min tuɣa
teggid?” 36Yarr-d xas Yeccu “Tageldit inu war teǧi ca zi ddunnit-a.
Mařa teǧa tgeldit inu zi ddunnit-a, ad yiři aqqa ixeddamen inu
ad mmenɣen ḥima war ttetwasellmeɣ ɣar Wudayen, maca řexxu
tageldit inu war teǧi ca ssanita.” 37Bilaṭus inna as “Ma zi xenta cek
d ajeǧid nican?” Yarr-d Yeccu “Cek teqqared, aqqa necc d ajeǧid.
I man aya i d xeřqeɣ u i uya i d usiɣ ɣar ddunnit ḥima ad cehdeɣ
i tidett. Marra wenni iǧan zi tidett, ad iseř i tmijja inu.” 38Inna as
Bilaṭus “Umi qqaren d tidett?” Řami inna ammu, iffeɣ-d ɛawed
ɣar Wudayen, inna asen “War dayes ufiɣ uřa d ijj n uxeṭṭu. 39Maca
aqqa tennumem ad awem sarrḥeɣ ijj n bnadem di řɛid n Basxa. Ma
texsem ad awem sarrḥeɣ i ujeǧid n Wudayen?” 40Sɣuyyen ɛawed
marra, nnan “War iǧi ca wanita, ḥaca Barabbas!”. Tuɣa Barabbas
d aceffar.

19

Řḥukm x Yeccu s řmewt x ṣṣalib

Xenni yiwi Bilaṭus Yeccu uca ihettek it s urekkuḍ. 2Uca
iɛeskariyyen muden as ict n temrist zeg isennanen, ssarsen
as tt x uzeǧif nnes, nḍaren xas aseřham d azeggwaɣ. 3Uca qarrben-d
ɣares, nnan “Sřam xak, a ajeǧid n Wudayen”, ssmeddarḍaren t.
4
Iffeɣ-d ɛawed Bilaṭus, inna asen “Ad awem t-id ssuffɣeɣ, ḥima
ad tessnem belli necc war dayes ufiɣ uřa d ijj n řɛib.” 5Xenni
1

