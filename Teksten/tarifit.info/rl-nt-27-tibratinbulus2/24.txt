AMAWAŘ

475

Bɛelzabul - Isem nneḍni i Cciṭan niɣ i arrays n ccwaṭen.
Firɛun - Isem n řḥakem n Miṣra   
Hades - Isem ayunani i řaxart niɣ i jahennama.
Harun - Umas n Musa wenni issiwřen ak-d Firɛun amecnaw netta d uqemmum n Musa.
Harun idweř d arrays n ikehhanen d amezwaru uca itwaxřeq-d zeg ayt n Lawi. Xẓar
'akehhan' d 'Ilawiyyen' d Ufɣ. 4:10-17; Ufɣ. 28:1; 29; Law. 8,9;
Hirmis d Zayus - Ismawen n ca n laṣnam n Iyunaniyyen. Hirmus itwasemma 'Mirkuriyu'
zeg Irumaniyyen (Xẓar Řex. 14:12).
Ibrahim - Netta d babas n Isḥaq d Ismaɛil. Isḥaq d mmis ɛlaḥsab řwaɛd n Arebbi, maca
Ismaɛil netta d mmis zi tayya, war iǧi zi Sara tenni d tamɣart nnes d tawrit n řwaɛd zi
Arebbi akis. Isḥaq yejj-d Yaɛqub i zi d itwaxeřqen 12 n iḥenjiren nnes inni idewřen d 12 n
tqebbař n Israyil. Ibrahim d Isḥaq d Yaɛqub nitni d řejdud n weydud n Israyil. Ibrahim tuɣa
iddar ɛřaḥař 1800 n iseggwusa qbeř twasit n Lmasiḥ ɣar ddunnit. Xẓar Amz. 12-23; Yuḥ.
8:30-59; Rum. 4; Gal. 3; 4:21-31; Ɛbr. 11:8-19 u 'Israyil'.
Ifarisiyyen - Aqqa-ten d ict n tebridt di ddin n Wudayen tenni tuɣa issekkwan aṭṭas deg
wussan n Yeccu Lmasiḥ. Nitni arnin aṭṭas n tɣuri d tweṣṣa i ttawrat n Arebbi. Tuɣa Lmasiḥ
ittwebbax iten aṭṭas di ssibbet-a. Xẓar Matta 15 d 23; Luka 11:37-54.
Iṣaduqiyyen - Aqqa-ten d ict n tebridt di ddin n Wudayen tenni tuɣa issekkwan aṭṭas deg
wussan n Yeccu Lmasiḥ.  S řɛeks n Ifarissiyyen nitni  war yuminen ca di tnukra zi řmewt u
di lmalakat d řaryaḥat. Xẓar Mat. 22:23; Mar. 12:18; Luq. 20:27 u Řex. 23:6-8.
Ilawiyyen (Ayt n Lawi) - Lawi ijjen zeg tenɛac n iḥenjiren n Yaɛqub. Xẓar ɛawed 'akehhan'  
d 'Harun' d Law. 3, 4.
Inikulayiten - nitni d iwdan inni iffɣen zeg webrid n liman di Lmasiḥ (Xẓar Asa. 2:6; 2:15)
Israyil - Isem n jdid i iwca Arebbi i Yaɛqub awarni řami immneɣ Yaɛqub ak-d lmalak n
Arebbi s ǧiřet (Amz. 33:29). Řmeɛna n isem-a wanita netta 'Arebbi immneɣ di ṭṭweɛ inu'.
Yaɛqub tuɣa d mmis n Isḥaq. Xẓar Amz. 32:22-32, 49; Rum. 9,10,11; Asa. 7:1-8.  
Iɛibraniyyen (Aɛibrani) - Ibrahim itwasemma 'Ibrahim Aɛibrani' deg wedlis Amezwaru
14:13. Nufa isem-a di řɛahd n jdid i di teǧa 'Tebrat i Iɛibraniyyen'. Aqqa nitni d Udayen inni
yumnen di Lmasiḥ uca nefhem belli Udayen ḥesben isem-a d isem n ccan i ixef nsen.  Řaṣř
n isem-a ɣares tasɣunt ak-d ij n umyag ('řfiɛř') n Taɛrabt d Tɛibranit ‘ɛabara’ wenni řmeɛna
nnes ‘iẓwa’. Aqqa iẓwa weydud (=cceɛb) n Israyil zi Miṣra ɣar tmurt n Kanɛan.
Laṣnam - laṣnam d ’irebbiten’ n ukeccuḍ niɣ n wureɣ niɣ n ict n řhajet nneḍni.
Lmasiḥ - Isem wanita ixs ad yini 'Amedhun'. Awař ayunani iqqar 'Xristus'. Zic, řami  tuɣa
Arebbi ixḍar ij n umkacaf niɣ ajeǧid niɣ ij n ukehhan i taddart nnes, ijj it ad itwadhen zeg
ij n umkacaf. Adhan-a tuɣa isscen i iwdan belli Arebbi aqqa ixḍar aryaz-a i ict n řxedmet
d tameqqrant. Aydud (=cceɛb) n Israyil tuɣa ittraja Lmasiḥ ɛlaḥsab min d asen nnan
imkacafen n zic. Asitem nsen, aqqa Lmasiḥ ad d yas, tuɣa imeqqar deg wussan n řḥukm n
Irumaniyyen inni iɛefsen x weydud n Israyil u x marra iyduden (=ccuɛub) n ddunnit.
Mamun (Řmamun) - Isem wanita ɣares ict n tesɣunt ak-d ‘tinɛacin’ niɣ aqarri nsent di
tudart n bnadem. Yeccu iqqar: “Kenniw war tzemmarem ad txedmem i Arebbi d ‘Mamun’”
(Mat. 6:24) uřa “X uyenni mařa war teǧim d imtiqqan di min iǧan n ‘řmamun’ aɣeccac, wi
daywem i ɣa ittiqqen di min iǧan d tidett?” (Luk. 16:11). Xẓar ɛawed Luk. 16:9,13.
Manna - Manna d aɣrum i d iwḍan zeg ujenna kuř ass. Marra Israyiliyyen ccin zzayes umi nnḍen
di řexřa awarni řami ffɣen zi Miṣra ař ass umi udfen ɣar tmurt n Kanɛan. Arebɛin n iseggwusa tuɣa
telɛen u zedɣen di řexřa. Marra isseggwusa-ya Arebbi iwca asen aɣrum kuř ass ammu (Ufɣ. 16).

