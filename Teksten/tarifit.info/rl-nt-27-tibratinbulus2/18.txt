TABRAT i FILIMUN

397

Tabrat n Bulus i Filimun
1
Bulus, ameḥbus n Lmasiḥ Yeccu d tawmat Timutiyu, i Filimun iɛizzen
d uxeddam akidneɣ, 2d učmatneɣ Abfiya iɛizzen, d umjahed nneɣ
Arxibbus d tmesmunt di taddart nnek: 3nniɛmet d řehna akidwem
iřin zi Arebbi, Babatneɣ u zi Yeccu Lmasiḥ Siditneɣ.
4
Necc ttqadiɣ Arebbi inu, am daywem ttfekkareɣ řebda di tẓaǧit
inu, 5minzi necc ttesřiɣ x tayri d liman nwem i daywem iǧan i Sidi
Yeccu uřa i marra imqeddasen, 6ḥima amuni nwem di liman ad
tegma nican di tmusna n marra řxar i dayneɣ iǧan di Lmasiḥ Yeccu.
7
Neccin aqqa ɣarneɣ řefraḥet d ufewwej aṭṭas zi ssibbet n tayri
nwem, minzi cek, a tawmat, aqqa tessareyyḥed uř n imqeddasen.
8
S uyenni, waxxa necc ɣari taryast aṭṭas di Lmasiḥ ḥima ad cek
umureɣ min icuwwaren, 9maca aqqa necc di ssibbet n tayri, ɣari
ḥsen ad zzayek ttareɣ. Umi necc ammu i ǧiɣ, aqqa-yi d awessar
uca řexxu ɛawed d ameḥbus n Lmasiḥ Yeccu, 10necc ttariɣ ac-d x
mmi Unisimus, wenni d jjiɣ di snaseř da di řeḥbes, 11wenni tuɣa war
cek ineffɛen zic, maca řexxu aqqa ineffeɛ i cek u ineffeɛ ayi. 12Necc
aqqa arriɣ ac t-id d uř inu. 13Necc mři ufiɣ iři aqqa jjiɣ t danita akidi
maḥend ad xafi isexxar deg wemcan nnek min da ɣa kkeɣ di snaseř
x ssibbet n řexbar aṣebḥan. 14Maca necc war xseɣ ca ad ggeɣ walu
nnebřa ttesriḥ nnek, ḥima tcuni i teggid ad tiři s řxaḍar, war iǧi s
uɣiř. 15Minzi attaɣ tuɣa imsebḍa xak i drus n řweqt ḥima ad ɣarek
yiři ɛawed i řebda, 16war iǧi ɛad amecnaw ismeɣ, maca amecnaw
ijjen i iǧan ktar zeg ismeɣ, am tawmat iɛizzen, i necc beɛda, mahu i
cek, deg weysum uřa di Arebbi. 17Mařa tḥesbed ayi d amɛacar nnek,
qebř it amecnaw necc. 18Mařa netta tuɣa iḍḍarri cek niɣ zeɛma dayes
amarwas, egg it xafi! 19Necc, Bulus, uriɣ s ufus inu, aqqa ad t xeǧṣeɣ,
maḥend war qqareɣ ca, aqqa uřa d cek tettursed ayi ixef nnek. 20Wah,
a tawmat iɛizzen, ejj ayi ad zzayek arebḥeɣ di ṭṭweɛ n Sidi, sareyyeḥ
uř inu. 21Necc ttariɣ ac-d, am ttiqqeɣ maḥend ad teṭṭaɛed uca necc
ssneɣ aqqa cek ad tegged mahu min d ac i ɣa iniɣ.
22
Sewjed ayi amcan mani i ɣa zedɣeɣ, minzi ssitimeɣ ad ɣarwem-d
dewřeɣ s tẓaǧit nwem. 23Ibafras wenni akidi da di řeḥbes di Lmasiḥ
Yeccu, aqqa iseǧem xak, 24uřa d Marku d Aristarxus d Dimas d Luka inni
ixeddmen akidi. 25Nniɛmet n Siditneɣ Yeccu Lmasiḥ ad kiwem tiři!

