474

AMAWAŘ

Abaddun - Isem-a yusi-d zi tutlayt n tɛibranit uca ixs ad yini 'areyyeb' niɣ 'areddeǧ'.  
Alfa d Umega - Lḥarf amezwaru d lḥarf aneggaru n lḥuruf n tutlayt tayunanit.
Akehhan (Ikehhanen) -   Ikehhanen d inni tuɣa ixeddmen deg uqiḍun (di řexřa) niɣ di
taddart iqeddsen (di Urcalim) n Arebbi. Nitni tuɣa ɣarṣen i lḥayawanat inni itwaqeddmen
am tɣarṣin (=ddbayeḥ) i Arebbi ɛlaḥsab tiweṣṣa n Arebbi i iǧan di ttawrat n Musa. Marra
ikehhanen n weydud n Israyil aqqa-ten zeg ayt n Lawi minzi Arebbi ixḍar ayt n Lawi
(Ilawiyyen) ḥima ad as iřin d ikehhanen sadu ttawrat. Azeǧif n ikehhanen tuɣa ittadef ɣar
uqeddas x uqeddas ict n twařa deg ussegwas waha ḥima ad d iḍhar qibač i Arebbi maca war
iǧi nnebřa arucci n idammen minzi ttawrat teqqar aqqa war din bu weɣfar n ddnub nnebřa
arucci n idammen. Aqqa din aṭṭas n tmesřayin di ttawrat (xemsa n idlisen n Musa) tinni
ittxeṣṣen i uqiḍun iqeddsen d marra min dayes d řxedmet n ikehhanen d weɛbad i Arebbi.  
Xẓar Tabrat i Iɛibraniyyen 9 u 'Harun' d 'Ilawiyyen'.
Aqiḍun iqeddsen - Arebbi yumur Musa maḥend ad as igg ij n uqiḍun di řexřa wenni  tuɣa
ineyyec Arebbi maḥend ad dayes izdeɣ di řwesṭ n weydud nnes Israyil. Iquwwar as-d s ij n
wefray n ict n tecḍaḍt d tazirart tacemřač i yuyren jar ibilaren. Daxeř n wefray aqqa din
řemraḥ. Ƴar zzat n řemraḥ itwagg ij n uɛalṭar n nnḥas u awarni as ij n řbanyu i di ssirden
ikehhanen ixef nsen ɛlaḥsab tiweṣṣa n Arebbi. Ƴar ḍeffar n řemraḥ tuɣa din aqiḍun iqeddsen.
Aqiḍun itwabḍa s ij n warwaq deg uqeddas (ɣar zzat n uqiḍun zzat arwaq) d uqeddas x
uqeddas. Deg uqeddas tetwaf ict n ṭṭabra ak-d weɣrum n wesscan d řqendiř s sebɛa n řefnarat
d tmejmart n řebxur zzat aqeddes x uqeddes mani itwassars ṣṣenduq iqeddsen n řɛahd i
itwaggen jar Arebbi d weydud nnes Israyil. Di ṣṣenduq nni itwaf dayes tnayen n teřwiḥin n
weẓru, i xef tetwazemm ttawrat, uřa d taɣɣarct innewwcen n Harun d ij n uzenbiř s 'manna'
wenni d aɣrum i iwḍan zeg ujenna kuř ass min ɣa yekk weydud n Israyil tuɣa ittenneḍ di
řexřa n Sinayi. S man aya marra igga Arebbi s ufus n Musa ij n lmatal n tmesřayin tinni
tuɣa ɛad innufaren. Aɛbad deg uqiḍun tuɣa s ifassen n ikehhanen d imednab u s tiɣarṣin n
lḥayawanat i zzayes war nzemmar ad netwassesřeḥ ak-d Arebbi. Yeccu Lmasiḥ idweř ɣarneɣ
d akehhan d taɣraṣt nnebřa řɛib qibač i Arebbi maḥend ad zzayes netwassesřeḥ ak-d Arebbi
ict n twařa i řebda. Xẓar Tabrat i Iɛibraniyyen 7, 8, 9 d 10.
Amazan - S teɛrabt qqaren as 'rrasul'
Amsfewwej - Amsfewwej netta d Arruḥ Iqeddsen wenni tuɣa i zi iwaɛd Yeccu Lmasiḥ i
imeḥḍaren nnes am inna “Xmi i d ɣa yas Umsfewwej, wenni ɣarwem-d i ɣa ssekkeɣ zi Tbabat,
Arruḥ n tidett i d yusin zi ɣar Tbabat, xenni netta ad ayi iched. Ad tcehdem uřa d kenniw, minzi
tuɣa kenniw akidi zeg umezwaru.” (Yuḥ. 15:26,27; xẓar ɛawed Yuḥ. 14:15-26; 16:5-15)
Asewjed (Ass n usewjed) - netta d ass qbeř wass n ssebt d řɛid n izmar n Basxa (xẓar 'řɛid n
Basxa') min di sswejden Wudayen macca, ssirden, yarḍen arruḍ ittxeṣṣen i řɛid.  
Aseɣḍaṣ - Aseɣḍaṣ imsar mařa ij n bnadem itub u yumen di Lmasiḥ. Řmumen n jdid ad
iched x liman nnes, xenni ad d ihwa deg waman (=iɣzar niɣ ij n řbanyu ameqqran), netta
ak-d ijjen nneḍni niɣ ak-d ca n řmumenin (Mat. 28:18-20; Řex. 2:41; 8:26-40; 9:18; 10:44-48;
16:33; 1 Kur. 1:10-17). X uyenni neqqar belli netta itwasseɣḍeṣ s waman. (Rum. 6:4; Řex.
16:31). Aseɣḍaṣ war iǧi d usenjem minzi bnadem ad itwassenjem s liman di Lmasiḥ waha
(Afa. 2:8), maca aseɣḍaṣ d chadet i liman di Lmasiḥ.    
Aysum (niɣ aksum) - Di řɛahd n jdid nufa aṭṭas n twařawin awař 'aysum' umi ɣares
'řmeɛna' n ij n bnadem nnebřa Arebbi, nnebřa Arruḥ n Arebbi, nnebřa Yeccu Lmasiḥ. Wa d
'bnadem amednub'. Řɛeks n 'weysum' d netta d 'Arruḥ n Arebbi'. Xẓar Rum. 8:6-17.
Aɛalṭar - Aɛalṭar amecnaw ij n ṭṭabřa yuɛřan min xef twaqeddment tiɣarṣin i Arebbi umi
qqaren s teɛraft 'řmedbeḥ'. Aɛalṭar tuɣa di řemraḥ zzat i uqiḍun niɣ zzat i taddart iqeddsen
u tuɣa ittetwabna zeg ukeccuḍ n 'akasiya' (=ssanṭ) iɣeǧfen s nnḥas i war izemmar ad
itwassecmeḍ. Sadu uɛalṭar sarɣen timessi u sennej x uɛalṭar  twammarsent tiɣarṣin ḥima
ad iřint d ict n řefwaḥet arḍan i Arebbi. Xẓar Ufɣ. 27:1-8; 38:1-7.

