ŘEXDAYEM N IMAZANEN 27

279

ammu, am mammec d ayi inna. 26Maca s uɣiř ittxeṣṣ ad nennaɣ deg
ict n tegzirt.” 27Umi tuɣa ǧiřet wiss arbeɛtac i di netwaɛaren zi ssa ɣar
diha di řebḥar n Adriyana, di řwesṭ n ǧiřet ittɣiř asen i ibeḥriyyen,
aqqa nqarreb ɣar řbarr. 28Umi nḍaren fiřu n řexfif di raǧaɣ n řebḥar,
ɛebbaren ɛicrin n tiddiwin (=řqedd n ij n bnadem i issizwiden ifassen nnes
sennej i uzeǧif nnes, aqqa-t ɛřaḥař 1,8 mitru). Umi ɛdun cwayt, nḍaren
fiřu tawařa nneḍni uca ufin xemstac n tiddiwin. 29Am ggweden ad
řeqfen imucan n sseǧaḥ, nḍaren arebɛa n iyřizam zi ḍeffar n uɣarrabu
uca ttaren ad yaweḍ uziř. 30Řami tuɣa ibeḥriyyen xsen ad arewřen
zeg uɣarrabu, ssḍaren taɣarrabut n usellek ɣar řebḥar axmi xsen ad
nḍaren iyřizam ɣar zzat n uɣarrabu, 31inna Bulus i řqebṭan x meyya u
i iɛeskariyyen “Mařa ina war qqimen deg uɣarrabu, war tzemmarem
ad twassnejmem.” 32Xenni qeṣṣen iɛeskariyyen iseɣwan n tɣarrabut
n usellek uca jjin tt ad tewḍa. 33Ařami d iqarreb ad iṣbeḥ řḥař, iziyyar
iten Bulus marra ḥima ad ccen, inna “Arbeɛtac n wussan aqqa
teqqimem nnebřa macca, war teccim walu. 34X uyenni cejjɛeɣ kenniw
ad teccem minzi man aya ad kenniw infeɛ i usenjem nwem, minzi
war iweṭṭi uřa d ij n uẓeṭṭu n ucuwwaf n uzeǧif n ca n ijjen zzaywem.”
35
Umi inna aya, iksi aɣrum, icekkar Arebbi qibač i iwdan, yarza it,
ibda ad icc. 36Dewřen marra arecqen, ksin ɛawed macca. 37Tuɣa
deg uɣarrabu mitayn u setta u sebɛin n yeryazen. 38Řami jjiwnen s
macca, bdan ssefsasen aɣarrabu, nḍaren irden di řebḥar. 39Ařami
iṣbeḥ řḥař, tuɣa war ssinen tamurt nni, maca ẓrin ij n umesruq n
řebḥar ɣares tma twaṭa uca mcawaren, ma nzemmar ad din nɛaren
aɣarrabu. 40Umi qeḍwen iyřizam, jjin ten di řebḥar, fesyen iceddan
n řemqadef, ssgaɛɛden řbacc n zzat i usemmiḍ ittṣuḍen, wejjhen ɣar
tma n řbarr. 41Maca aɣarrabu iwta ij n uɛarrec n yijdi mani iǧa řebḥar
ɣar tnayen n iɣezdisen uca nnuɣen s uɣarrabu. Zzat n uɣarrabu
idweř war izemmar ad inhezz, maca ḍeffar n uɣarrabu yarrez s jjehd
n řemwaj. 42Tuɣa newwan iɛeskariyyen ad nɣen imeḥbas ḥima war
ittɛummi ḥed maḥend ad yarweř. 43Maca řqebṭan x meyya wenni
tuɣa ixs ad issenjem Bulus, issbedd iten, yumur belli inni izemmaren
ad ɛummen ad nḍaren ixef nsen d amezwaru maḥend ad awḍen ɣar
řbarr, 44uca awarni man aya, wi iqqimen, ca zzaysen x tferwin u ca
zzaysen x izeynan n ikeccuḍen n uɣarrabu. Uca ammu imsar, aqqa
marra iwḍen twassnejmen ɣar řbarr.

