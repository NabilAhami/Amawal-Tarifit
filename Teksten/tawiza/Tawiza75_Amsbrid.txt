 Uttvun 75, Sayûr 2003 (Juillet 2003) Tamazight Teggwdegh xafem Yura t: Mimun Amsebrid (Biljika) Tamessizwarut Zegw ami d ffghegh zi tmûrt inu – s ughir – nec tasegh d ghars ict n twara nigh d sin deg wseggûs. Usigh d aseggwas ad deg wyûr n yebrir. Ucigh akid ca… Ucigh akid tamûrt nnegh tudven. Tughat tudven attvas zegw ami, maca ucigh akid wattvan nnes yarnu, yemsarraw, yedwer yessaggûd. Usigh d ssinni xeyyqegh, xeyyqegh attvas: wdvan ayi ifadden. Amenni i qqimegh xeyyqegh… Di tmeddit n 16/05/03 urigh awaren ad id ghad idvfaren. Saligh tira uca ttvsegh. Tiwecca nnes, umi arzvmegh tittvawin inu, swizzdvegh ghar arradvyu: "attentats suicides à Casablanca, au Maroc." Tennedv zzayi tmûrt. May kid ucigh war yedji ca d tawacit n umedyaz i djigh wapa! Yeffegh d wamzviw i tugha ssiccan di tadjest attvas zegw ami. Yeffegh d wamzviw i tugha ssyamen. *** Teggwdegh xafem Teggwdegh xafem, cem i ybedden Cem i war ghdvirent Tiyyita n iseggusa d wussan Cem i war ghdviren imenghan Cem i yarnan azagh Tarnud arazv. Tbedded i Yidj d Wadvu Tbedded i Tfuct - tzzraf Tbedded i wenzvar, waxxa yeghza arrimet D addriwen D ighezran D iyeddimen… waxxa iyezmi cem Tbedded i yinni yexsen ad cem awyen s ughir Inni i war yessinen ad cem xsen. Tbedded! D tiyyart n uzemmûr Izewran wtin deg wadjagh Tisedvwin wcint i wjenna Tcettvhedv akid wadvu mays ma yekked War cem yiwi wannay, war temrudjyed Yudrus min d tticced. Maca yif Maca yizidv Maca yecna… Akid uyenni teggwdegh x afem! Teggwdegh x afem zi tzura nni i cem yudfen Ttet am ur Tsekkef advuf Tsess idammen, tqettvu izewran, ttijja irem Ttijja t i wswadv n barra I tittvawin war yetwirin I yinn i war yessinen Nigh war xsen ad ssnen Inn i war yezdighen. Teggwdegh x afem. Teggwdegh x afem Temsaraw daym tzura Ttet war tyiwin, tfeytas icem Yuyur daym arecwan: S wur i tugha tettvfed, yettewwêt wur nnem. Wtin cem ghar wur Ur nnem d imezdagh nnem Ufin xaf sen tawwûrt: Ssudvsen ten, dvarnen ten Ccin ten, ghedvren ten Sekkwdven war twirin Ttun ixf nsen: war urezzun war smussunen. Urezzun tazyawt npra yadvir D Sizif n wengur Tazzren xafs, dveffaren t War twirin, war tesrin War urezzun x yiman nsen, war ssinen mayn yedjan. Teggwdegh xafem! Teggwdegh xafem! Cem i xef uzzren idammen D ighezran Cem i xef hdvant tmgharin d yeryazen S arrimet nsen Hhdvan cem zi Tfuct Zegw advu Zeg innidven. Teggwdegh xafem. (16/05/03) 2002 Tawiza. . 
