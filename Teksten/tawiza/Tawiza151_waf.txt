 uïïun 151, ymrayur 2959 ( 2009) Tamazight Waf Yura t: Abdelmottaleb ZIZAOUI "Waf"1, d wa d azwel2 n tmezgunt yura Muhemmed Buzeggu. Awarn i sin n wengalen nnes: “Ticri x tma n tsarrawt” (2001), “Jar u jar” (2004), d ict n tesmudvt n tullisin3: “Ifri n ouna” (2006). Tamezgunt a tarbu attvasv n imunas jar isebtar4 nnes, yus d ad ikkes afray xef tussna nnegh, amezruy nnegh, insayen5 nnegh, tamazight nnegh… Mamec d yusa di temsizwart n wedlis: “WAF” d taghuyyit ijepden mani aseghdi ineqq awal, d alaghi zi ragh n wul mani tayri tettwanegh, d asitm i ict n tudart tecna mani itarrasen nnughen jar min teggen d min xsen ad ggen, d tudart ixsn tilelli i wawal, i weydud mgal6 ahewwes n tseqqar n temghart d yewdan marra, mgal aseghdi i inghin n tutlayt tamazight. Tamezgunt a turem s rehriq n tarezzut xef tidet innughen, ittwacerfen jar sin n ighezdisa: zi tudart ghar rmewt, zi subastva ghar tayri, zeg uhudri ghar waryaz, zi test ghar tfawt. Itarrasen n tmezgunt tempafan, tneqradvn, tmuruden, arezzun s rehriq deg wul xef cra i ten ghar issufghen s idvaren nnsen huma ad uyarn amc marra iwdan. D WAF i ten ineqqen, d WAF i ghar nghen. Amaru, ar ami yura tamezgunt a, issars d marra tarzugi n wussan. Tawuri7 ya, ixsen ad teqdvu isekraf n imunas, bac war ttili tutlayt nnegh d tanecruft n yixf nnes, tus d d anzva8 aqa tasekla tamazight teggûr ad taf ansa nnes jar marra tisekla tamadvlant9. Tira ya texs ad tlellec am benneoman deg iyyar n tsekla tamazight, war ttili d isennanen isnuqquben arrimet n tussna nnegh. Deg umeggar, ameghri iggûr ad yaf ixf nnes jar tiwinas10 tizirarin mani d tedduqquzv tinit n ict n tudart tizvidv, d turja i iksin ijjen ijjen… Abdelmottaleb ZIZAOUI (Filère: Etudes amazighes –Oujda-) Tizmilin: 1 WAF d tamezgunt wis sin n Bouzaggou, awarn i: tasirt (1996), WAF (2004), tamettut (2008). Myawazen di usegged n tira d tighri tuzghint (étude analytique) H.Banhakeia, El Hossaien FARHAD d A.Zizaoui. 2 Titre 3 Nouvelles 4 Pages. 5 Traditions. 6 Contre 7 Travail. 8 Preuve. 9 Littérature universelle 10 Phrases 2002 Tawiza. . 
