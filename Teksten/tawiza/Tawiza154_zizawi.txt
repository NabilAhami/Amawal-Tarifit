 uïïun 154, sinyur 2960 (Février 2010) Tamazight Adllis amaynu n umaru Kannouf: “Sadu tira… tira” Yura t: Abdelmottalib ZIZAOUI Immarni d deg iyar n tsekla tamazight di Arrif ij n wedlis d amaynu, netta d ammud1 wis krad n Karim KANNOUF: “sadu tira… tira”, awarn i “Jar wesfed d usennan” (2004) d “Reowin n tayri” 2009. Adlis a myawazen deg usegged n tira d tighri tughzint2 H.Banhakeia El Hossaein Farhad d A.ZIZAOUI. netta d adlis wis kuzv i d tessufegh tabridt n tghuri timazighin n tesdawt n Wejda3. Mamec i d yusa di temsizwart n wedlis a: Adlis a isseghmi d, jar tefray nnes, ca n tqessisin d timaynutin4, mani ameghri ad daysent yaf isental5 msebdvan maca ttemsagarn di talgha.6 Azrawi igga asvurif deg iyar n tqessist tamazight: yarcem izlan nnes s wattvas n tmeghra7 i iggin afray icna. Kannuf ittsessu tamazight s tidi n tira huma ad teghmi ad terqeh deg iyar n tsekla tamadvlant8. Tikti9 i ittcuqn ammud a d taghuyyit mgal10 ahwws n tesghart n Umazigh, zi Siwa ar Kanari. Nettat temsebdva xaf sin n wudmawn: Tira d tayri. Tira di tqessisin d asentel d amaynu di min ittwarun ar assa. Nettaf days axarres i isseddaran min iteddarn di tatlayt11 am tmazight. Izlan a d awardi i wulawn yarghin s ucemmudv n tira… Di “Sadu tira… tira“, issars d marra min izemmar ad yini d marra min war izemmar ad yini. Izlan a ssummten lehriq d tghufawin, tadvsa12 d imettvawn, aoeffar d timmuzgha.13 Fruryn d alaghi i war ittmettin. Tira a ttinitent xaf tutlayt tamazight, xaf test yarezzun tifawt, xaf wfgan i iffudn tayri, xaf umezwag14 i iffudn Arrif, xaf umettva i iffudn tadvsa, xaf ufadi i iffudn aman, xaf weghray i iffudn anqar, xaf tussanin i iffudent leowin, xaf useghdi i iffudn awal, xaf wawal i iffudn tira, xaf tira i iffudn tira. Kannuf ixs ad yari, tira nnes xsent ad ksent afray xaf tmazight, ad yari min ghars di twengimt nnes, huma ad nessen belli netta iqqen ghar tmazight, tamazight teqqen ghars. S manaya izzi anegh d tiqessisin a yardvent qao iwaln n tcuni imudn s lehriq d tayri, s marra tufrayin15 n umaru. Deg umeggar, tiqessisin a tettarent zeg Imazighen ad tent gharn, ad tent zzvun deg wulawn nsenn, war tent ttejjin ca d tiyujilin teddarent di tattut… Amawal: 1 Recueil 2 Etude analytique 3 Filière des études amazighes, université d’Oujda 4 Nouvelles 5 Sujet 6 Forme 7 Rimes 8 Universelle 9 Idée 10 Contre 11 Oralité 12 Rire 13 L’honneur 14 Emigré 15 Emotions et sentiments 2002 Tawiza. . 
