 uïïun 125, tzayur 2957 ( 2007) Tamazight Tanfust taqudvadvt: Tugha yarezzu x tamagit nnes day m! Yura t: Said Belgharbi Awardi: I marra yenni day i icarpen anict uyenni. Temghar war tettu tifras n temzvi yarcan, axbac day s d rfadj deg meddur n bnadem, zzay s i yetmudjugh ghar tudart yettun ixf nnes deg ixf nnes. Tisira qqarsvent, inarzawen nedben s tazriwin x iquboen, arrimet tessawar s tiggaz n imarizen s tghubar d uhrudjedv x tsedjyawin n dcar. Twangit tstextux s wadaf ghar waduf n tenfas i yeqnen ghar Hemmu d tehraymect nnes d Tamzva d umuzzar nnes d Yensi d tighit nnes... d utebpet zi tziri i tugha d anegh d idvaffaren s tghennant nnes am tiri ghar imucan n yidves nnegh.... * * * * * * * * * * Di dcar n Rkebdani* axmi i d tnuju tefsut tesseka d rimret d areqqasv i ysvuraf nnes yurmen s tecri n tcuni. Tirewziyyin yardvent rizar d acemrar irehhef s wazvri i wudem nsent, axmi i sewjjadent ixf nsent d ttinarzaf ghar tameghra n tefsut i twamercen iked idurar n arrif. Mermi mma isvudv d wadvu s arbu nnes areqqegh, itirar asent deg hesyan, issenxuxur i tent, i ssefruruy alellec nsent x ucar am wedfer yessu tiri n tseklutin. Nnan as i whenjar nni di temzvi nnes: "Deg ulellec i di tceyyadvent ura d tihenjirin, dehhant am tehjijjatin di refsaset nsent, tareq day sent tmessi am tarjin yardven rehmu di tmejmarin nsent". Umi yemghar i yessenta yessen mayemmi tugha i taf tihenjirin tmughzvurent iked yaryazen n dcar, tmarraghent ixf nsent senejj i tuccemretc d itudumen zi tseklutin n trewziyyin. * * * * * * * * * * Tezoef icten zzay sent deg yimez ufus nnes, tenna s: -Ad cek ccegh mara tennid ihed aqqa tezvrid ayi d anitati. Yeggêd, icaref timezvra nni di dixar nnes. Yezvri t iked wenni, yessusf iten d uzir d azughmet n tazvyudvi x ijartar n ulellec, yezvri t tegga afray s tittvawin nnes i wmesruq nni mani tennufar huma war ten twirin midden, issenta yesrufa day s s ifassen imin txemmer arrimet nnes, yarezzu x tmagit azzay s yarem aweddvar nnes, yudef ghar min yeffar n jar ca n tedmarin tudument s tazyudvi, d ca n tsedjawin yetsvudven s tmessi n temzvi di termect n tenni, i tmudjugh din s yires nnes am weghrar i thrudjudven x taxfiwin n tefray, yennugh day sen wawar deg anegh, yudar ghar s, yessudem day s awar s wesqar, isseqsa t, yenna s: - Nec mmutegh, i cem matta cem? Tarr d, tenna s: - Nec fesyegh, isi d fuss nnec smun ayi. Zi twarat ghar tenneghnit ad yames ancucen nnes i tirit n tenni i tnezwadven ttazrent jar ifassen nnes, trah ttas d. Ttadef teffegh zeg ixf nnes, tneddu deg wehsin n wenni, teqdiddis am tejdvit nni umi ttawi tamennawt tefdutc n reorasvi. Isekf it d asekkif, tennezvwedv axmi teswa jeghdid, tessiwer d taycit nsen d ighuyyan n ugenfi, yexsi ubarejju n tmessi i tugha day sen yejjoen, razv yejjiwen riraret deg ixf nsen. Tekkar tezzerz abehrur nnes s min day s d imunen n tiggwdi zi tittvawin nni timezyanen tugha day sen i yarekwsen rxezaret zeg umezwaru arami d ameggaru. Yesmun it id ghar s, mdaruoen i waywya nsen, yeqqen as safes s uqemmum i tancucin nnes s ij n usvudvem n wemsafadv, ixemr iten uweddvar deg raq nnes i zedghen jar ioerbab n taggant n djewz, uyaren jjin deg wemcan nsen iceqfan n tizedv mdewwacen. Di temghar nnes mermi mma iruh d annuji ghar uraq nni itaf din oad rimart n wass nni i teffar tudart jar tighrasvin n twangit nnes. Temzvi d ttamzva tsvarredv marra min tezvra, maca din tighawsiwin tagint ad gheryent, tghimant ddarent, mermi mma yudef bnadem ghar uraq n yehwicen nnes ad ipparwedv nbra ma ad yaca marra tibehhar d imessuciten n izupran d tighit nni di nhnunnedv marra temzvi nnegh. * Rkebdani d ijj n dcar yused di arrif yudjghen. (Said Belgharbi, Amazigh31@hotmail.com) 2002 Tawiza. . 
