 43, ( 2000) Tamazight Izran n wemsebrid Yura ten Mimun Lmutawessitvi I Imara texsed ad ayi tafed, urzu xaf i mani war djigh. *** Abrid d azeyrar, nec d aqudvadv. *** Ticri war dji d awadv; aswizzedv war dji d udvuf. *** Mani djigh? Mani war djigh! *** Oemmars war cmizegh i yijjen mani yexs - ura i yixf inu. *** Ca n yewdan tticced zzay sen tighit; maca udrusen. *** Tudart d tarewra ghar zzat. *** Ssarzafegh tudart s rmewt (amen ssarzafent timgharin azzvri s yinjan). *** D tidett: imara war kid sen teshundarted ad ac inin: "cek d aghyur". *** Tzedgh anegh tiggwda: irs nnegh yewdva! *** Mermi mma xsegh ad adsegh, taggûjegh! II Ad zzvugh awaren… ad ten zzvugh deg wcar n tira. Ad ttvefen, ad ghemyen, ad sghiddwen, ad msvawaren, ad arwen… Awar ad yedwer d awaren, ad msebdvan x wurawen… Awaren ad d jjen awaren am yîrd itejja d taydart, taydart ttejja d acewwaf, acewwaf itejja d tracca, tracca ttejja d taffa, taffa ttejja d iyyar, iyyar yetcûra tasraft, tasraft… Awaren imara qqimen deg wmawar (dictionnaire), imara war zzay s d ffighen huma ad twazzvun deg wcar n yizran (d tenfusin d tqessisin d tefridvin…), mani gh ad wten izvewran, ad msvarawen, teggen amacnaw imendi yeqqimen di tsarfin nigh deg iqebbuzen attvas n iseggusa, war dt id yekkis bab nnes ad dt yezzvu di tmûrt n tyarza: imendi ya, akid wussan, itcer, yeddakkûr d ahemmum, zi ssenni yarecca yetmendvar. Amenni awaren yetghiman nedvren deg ûwaren: twattun, tweddvaran, tmettan, areccan. Awaren teddaran deg ûwaren war dji deg imawaren. Awaren d andver n wawaren war dji d tudart nsen. Abrid n wawaren zeg imawaren ghar wurawen d izran maca udrusen yinni i ten itarin. Arit (écrivez) imara texsem ad qqimen wawaren n wem ddaren! Arit imara texsem ad qqimen wurawen nwem ddaren! Arit imara texsem ad teqqimem teddarem! Février 200 2002 Tawiza. . 
