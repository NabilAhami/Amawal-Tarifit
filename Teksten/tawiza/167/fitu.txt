 uïïun 167, krayur 2961 (Mars 2011) Tamazight Adlis n “Fitu”1 Yurat: Abdelmottalib Zizaoui Adlis a d ijj n wbrid ifli d2 ussan d iseggusa. Yarezzu ad immarni di tsekla tamazight. Marra tessen amaru nnes id itmanen deg wattvasv n wyrawn n imedyazn. Marra teqqas zi tcuni n yzlan nnes deg ighennijn. Marra ttseqsa: «Melmi i gha nghar adlis n Lyanduzi?» Fitu d wa d azwl3 n wammud4 amzwaru n wzrawi nnegh. Tiqessisin n Lyanduzi d tizirarin, minzi ksint ca n iseqsan d isemlal5. Izlan n Lyanduzi srusan ijj n uxarres yullegh, mani imeghra ttafen ixf nnsen: jar tamara n wussan d tayri n turja. Amaru isrusa d rxezrat nnes iqqnen ghar ymxumbal n Umazigh n Arrif, nigh n marra Tamazgha. Ini6 n tqessisin itmun jar unaruz d unuri. S wawal nnidven, amaru ikessi ameghri ghar yijj n umadval icna mani s sin7 itsen ttafen marrva min xef arezzun n tcuni; ca n twalatin nnidven ikessi t ghar ca n tmura ccurent s test d tarzvugi. Awarn i ca n yzlan itman d wzarwi yarezzu xef tlelli, yarezzu xef tfulmanit8. Tira ya umsent taghufi n wfgan yarezzun xef tlelli nnes, ittettar zi marra iwdan ad munen, ad myawazn jar asn, huma ad afn tilelli nnsen iwddvarn. Ameghri itaf oawd izlan n Lyanduzi teffarn izumal9. huma ad nawdv ad tn nefsi, neddakkâl ghar umaru iturjan tamazight bla afray. Isufar10 n tira ya, nitni d tidt, d anaruz, d amnus… Taycit teccur tira n Fitu, ttman d d ighezdisa d initen d iferdvisen11 di marra min d angh d yunndven. Agama12 ttman d deg wawaln n wzrawi: itejja iferdvisen n ugama ssawaln akids, sscanen as tidt n tudart. (« Afar »). Alaghi i itcuqan izlan d ijj n ulaghi isegged, yizdig, nzemmar ad t ntwala: war days bu tnemgalin13. Alaghi n wdwal ghar izvuran, ghar tmurt, ghar tudart, ghar tcuni, ghar uxarres, ghar marra min iteggen Amazigh d Amazigh. Tuska14 n tqessist n Lyanduzi ttmarsa xef tseddast15 n twinas16 d ticniwin: amyag17 idvfar ameggay18, yarni xafsen ca n wawaln cnan. Amarsi a ittman d asnay19 d ijjen jar tiseddarin20. Ameghri itaf ixf nnes deg wdvris21: amaru issawal akids amn war itbeddi. Tira ya d tiqqad n unezgum22 i war itgenfin, d acemmmudv n tira, d acemmudv n iseqsan, d acemmudv n tudart. Deg umeggar, tiqessisin a tettarent zeg Imazighen ad tent gharn, ad tent zzvun deg wulawn nnsen, war tent ttejjin ca d tiyujilin teddarent di tattut… Tizmilin: 1 Abdelhamied Elyandouzi, Fitu. Asegged n tira: H. Banhakeia, Elhossein Farhad d A. Zizaoui. Éd. Alanouar Almagharibiya, Oujda, 2011. 2 Icuq d 3 Titre 4 Recueil 5 Complexe 6 Couleur 7 Deux 8 Autonomie 9 Symboles 10 Ingrédients 11 Unités 12 Nature 13 Oppositions 14 Structure 15 Syntaxe 16 Phrases 17 Verbe 18 Sujet 19 Construction 20 Strophes 21 Texte 22 Inquiétude/ Amnus 2002 Tawiza. . 
