 54, (Octobre 2001) Tamazight ASKASI (Débat): ANOARQ N ARRIF Tura dt: Mayssa Racida (Bentveyyeb, nnadvûr) Arrirf d ict n teghmart zi tghemmar n wamur n Lmughrib i d yusin x tma n wayel acemrar (mer méditerranée), taghmart a yrefden tmajut (la senteur) n tlelli, tmajut n idammen yumsen udem n ucar nnes i zi yellulli. Arrif d ict n tma s min tezvra d asinef (Marginalisation) oad aqqa t d min teddar d razagh ra di tfedjaht ra di twuri ra di tusna ra di tyumi.....atg. S marra timsar a yedwer unoarq d ij n rattvan yetrur d imeghghar deg waydud marra yedwer d iswi (but) n mkur ijjen d yicten itaca s yext nnes itenzemma itwahri di tmûrt nnes itraja ad yawedv iswi ya ass a nigh tiwecca. Rxezvrat nnes yesnum itent ad twarant mghar ufugh, ama yenya ama yedvwa ama yefteh....atg. Ufugh d iswi n ufedjah, d uselmad, d unelmad, d umessuyûr, d uxeddam d wenni yeghrin (tighuri nni i di temmut tiwecca) d wenni yaqubbani inighi (rusé) n waydud d tmazirt war yiwidven oad tyumi s marra ighezdisa nnes yiriwen iziraren, qao itxarrasv deg unoarq. Axmi gh ad nawedv ad nessiwer x yebriden i yessvawadven amenneoruq ghar unoarq, maca mara d tarzugi d usinef d razagh i yetoanen amezdugh ad inoarq! ma axmi gh ad yawedv ad iffegh ad inoarq ad tizvidv tarzugi nni ad yaf marra min tugha yurezzu?? Manaya oad mara yiwedv ad yeffegh ad izvwa, war yedwir d matca tizvidv i yserman nigh ad yewdva di texceft n wenni umi qqaren: (remrac acemrar) d imxumbar i day s ujaren yenni yejja u netta deg wamur nnes i di war yufi ura d netta attvas ura d drust zi min yexs d min yurezzu, amur a war d as iwcin ca war dt issiwdven ghar ca, amur a i yetwara oad itxessva dt marra timsar timezwura n tudart amecnaw: Tfawt d waman d yebriden d tghuri d iruqaq n tusna d rirart ...Qqaren deg ij n imedya : "Wi cek yendvaren x tarzugi? yenna s min yarezgen attvasv zzay s". Mani yeddakkûr uhudri (le jeune) n Arrif yeghrin ar ami yuher di tghuri yneq akudv d timmar n uweddvar jar reqpawi d yezniqen nigh yeznuza ticemsin n dra d (pippa) d rhimez deg recwaghed n idellisen i di tugha yeqqar, wa d ij n uhudri attvas d yinni yedvfaren ibriden nnedvni, d yinni yessesmadven tifeqqao di tzeyyatin n waman n udvil d arpaj nni umi qqaren: Tabarcant d tcemratc i y dewren d timegga ghar marra wenni war yufin min gh ad yegg. S yebriden a ifarghen tmarnayen iyezzimen asendef, acarrig yarenni tigharsvi x tgharsvi. Ammu yeddakkûr wefgan (l’homme) yweddvar di tmûrt nnes mebra tenni n midden ntaf idt yesghuyyu x recwaghed di Sebbanya d Pulanda, netta oad war ghar s recwaghed di tmûrt nnes ura d tamaggit i zi gh ad yetwassen ad yessen ixf nnes. Zeg ij n ughezdis nnedvni, ntaf min ghar war yiwidv uhewwas deg issegusa n uhewwes ad yegg deg irifeyyen zeg umsebdvi d unoarq n ukal d tmazirt tayemmat d tmejja nnes simmal ad tweddvar ruxa iwdven ghar s, tmazirt nni i xef uzzren idammen d ighezvran. Mammec anoarq a ytawedv ad yarezv simmal igudar n tusna n tmazight zeg unoarq n ayet bab n tusna d ayet bab n cna (art) d ayet bab n tsekla s qao udmawen nnes, mani nzvar tudrusen isemqar n imeghnasen yeqqimen deg ûamur, mammec tudrusen imaruten (écrivains) x isebtar n yeghmisen d tisghunin n tmazight, da yesxarresv ayi d ij n wawar yenna dt ij n usebbanyu di tesghart n irifeyyen rami yenna: «Neccin isebbunya netmun ntegdud (commémorer, célébrer) s tactut (anniversaire) n umenghi ameqran n Anwal waxxa arnan anegh irifeyyen day s, maca yina i d anegh yarnan deg umenghi ya toeddu xaf sen tactut a am yicten deg wass yetwattu ghar sen..» Mayssa Racida 2002 Tawiza. . 
