 54, (Octobre 2001) Tamazight Ungal: Anebdu 3 - Tafaska tamezvyant (Oid Alfitvr) Itari dt: Lmeddan Oumar Numid (Tvnaja) Ghar ughedjuy n tfuct n wass wis simraw d tza(29) zeg uyûr n uzvummi, i ssentan yewdan, s temgharin d yaryazen, s umezvyan d umeqran trajan ayûr n tafaska ad ibedd. Ca yeffegh d ghar wazzay, ca yenya x tzeghwin n tudrin, ca yuri sennej i tseklutin (arbres). Arrin s wudmawen nsen marra yidsen ghar idurar n Yzoumen. Isama (se diriger vers) Massin aked wetcma s Zulixa ghar ughezdis azermadv n taddart nsen manis zemmaren ad hdvan yûr. Mghar tessenta ad tendver tadjest, tesran i ca n yewdan tbarhen qqaren «a yeqqa dt dipa, yûr ibedd!». Yinnidven sghuyyun am twucin dipa d dipaniti nnan «Pa yeqqa dt jar idurar in dipa!..». Sriwerwent ca n temgharin d ca n thenjirin di dcar in d win. Yisi Massin s tittvawin nnes sennej i ydurar, yentveh deg wyûr nni, itwara dt d azdad am ufiru. Yuca aked wur nnes ineddu s tazzra. Yesghuy deg wjenna, yenna s i wetcma s: - «A wap, d tidett ibedd, a yeqqa m dt dipa jar sin n idurar in, yeggûr ad yeghri awarn asen». Isseccen as dt s udvadv n ufus nnes. Teswedv nettat ghar din, tqesseh tittvawin nnes tentveh ura d nettat day s, uca tenna s: - «Wap, twarigh dt, maca d azdad attvas!». Zi ssin dewren s tazzra ghar ugensu n taddart huma ad ssiwdven aneghmis a yesbarripen i yemmat sen. Tenkar Tvuca zic huma ad tessufegh “rfeddvart” n tafaska. Tfardv taddart marra. Tessired it. Teggû trid. Tqam atay, uca tessekkar d tarwa nnes marra zeg idves. Tenqar d tfuct d tazeggûght zi tiyyart. Tesfaw (éclairer) agama (la nature) n Ighzvar n Uriri. Djawen yijdvad, dvwin ad arzun min gh ad ccen. Ijjiwen Massin rxezvrat di tfuct n tuffut isemdven war iteqsen di tmughri. Ssentan rghaci tmuttuyen deg ibriden. Ca ytari d zeg wedcir a, ca zeg win. Ijj itextuttur d ssa, wennedvni ssipa. Ggûren marra idsen ghar temzida n Ddpar huma ad zzvadjen tzvadjit n tafaska. Attvas idsen ardvin d izedjuba d icemraren. Udrusen yinni yardvin initen (couleurs). Barken imezzvidja tafaska jar asen awarni umi tenfarar tzvadjit. Msafadven aked wayawya, msebdvan x ibriden itawyen ghar tudrin nsen. Ibarek Massin i yemma s d wtcma s d yaytma s marra. Yardv arrudv d amaynu. Yeffegh ghar barra huma ad imsagar aked imeddukar nnes d inadasen d yinn marra i d as itasen, ad asen ibarek marra tafaska. Yemsagar aked Sifaw d Tutu d Usekkur. Tugha ten marra umsen rhenni i yfassen. Irdven d arrudv d amaynu. Qqimen x ict n tbadut aked ughezdis n taddart n Sifaw. Mparraden, dvsvan, iraren, sseccnen rhenni i wayawya, xzvaren ma yugha xef ifassen nsen nigh upu. Iwecwec as Sifaw i Massin deg wmezzugh, yenna s: - «Nunja tuss d! Twarid man ten? Tenni i xef d ac ssiwregh deg idv azamur!». Yenna s Massin: - Tra zadj! Mermi i d tusa? Ma ass a nigh?». Yarra xaf s Sifaw: - «Wap, teteffu t id da! Ser ad ac inigh! Kk d xaf i ghar sdvis n tadeggût (l'après-midi), uca ad nrah ad t nzvar. Rexdenni ad tiri fghent id nettat d yesma s ad oewnent zzat i taddart nsent. Svafi, d wa d awar!». Yarra xaf s Massin s usrid mebra ma ad ixarrves: - «Wap, d wa d awar, ad xaf k d kkegh ghar sdvis, maca raja, ghar k ad tefghed zi taddart, svafi nekkes awar, waxxa?».Yenna s d Sifaw: - «Waxxa, d wenni d awar!». Ha aregben x weorûr n wedcir nsen, twaran yessi s n Mimun irdvent arrudv d amaynu, tirarent di tehwict n taddart nsent. Tedja kid sent icten d tamaynut, oemmars ma yezvri t Massin. Mghar yentveh day s s tittvawin uneggaru ya, yesseqsa Sifaw: - «Min teona tin dipa kid sent? Ma d Nunja nigh?». Yedvsva, uca yarr d xaf s awarni umi iskef aqennin: - «Wap nican, d nettat! Mamec d ac d tusa?». Yesfarnen, yisi aghir nnes yegga dt xef tghardvin n Sifaw, uca yarra xaf s: - «Tesbeh, a yamedduker inu am tnewwact i xef tenqar tvya n tfuct!». Ttazzer di tehwict, ttirar tnettvu am tsekkûrt di tagant (forêt) jar tseklutin n uzemmur d tinni n djewz d wurtan i d issendayen s tazart. Ttawi-ttarra s waddud acedvbi am tgheydet n wezghar yufin array nnes. Ttemraywa x umessuci s arrimet tareqqaght am tenni n useymi. Tirdv arrudv d atrar d amaynu. Yarni yas deg ûzvri xef wenni i d as yuca arebbi. Aghembub n tziri yareq s tifawin, yesqada d tvya nnes isbarrip urawen. Acewwaf d abarcan yennufser as d x weorûr, itawi dt reowin itarra dt am imuzzar (cascades) n waman i d yeregben xef waddar. Tittvawin mgharent, tsiqsiqent am itran di tadjest n idvan (nuits) n unebdu. D wa d azvri agmawi amdad (véritable) n Nunja yedji s n idurar n Arrif, yedjin Massin zi ssin d tsawent war ibettvi jar yidv d uzir, jar tfawt d tadjest, jar idvennatdv d tiwecca, minzi zeg yidv d uzir yezvra Nunja, d tasmaqqatc (image) tezdegh jar tittvawin nnes. Mara yettves itûrja t, mara inkar yekkar itxarrves day s. Zi ssin war yeqqim yessen ma netta d netta nigh d ca n yijjen nnidven irur d d amaynu. War yessin ma netta s uguggu (santé mentale) nnes nigh d abupari. Yexzvar ghar wudem nnes isvebhen ca n rxezvrat war ghar sent buneggar, ccûrent s iseqsan n tuxsa d tayri. Tarr d xaf s ura d nattat s ca n rxezvrat. Tessekk as tent id am ijj n useyni n tayri yarceg deg wysum n yedmaren nnes i ycarreg huma ad yadef ghar radjagh n wur ad ini yezdegh i rebda. Tarni tesqad as d ijj n wesfarnen yareq am tmessi, yessecmedv as ur. Dinni i yuca aked ixf nnes yeffegh zeg ixf nnes, yedwer yemsebdva xef sin n ixfawen: ijj n yixf d aterjan (rêveur) d wenni yeffghen yegga yafriwen yedvwa ghar ujenna, yeqqim itennedv i Nunja am ufartu itniqar i tmessi mermi mma ghar s gh ad yeswizzvedv iri tettvef d day s war ttjji wi t gh ad yesxesyen. Yeqqim yixf a itûrja wapa, isekka ighrimen (châteaux) s ict n tnezruft (désert), ha ad issudv usemmidv nigh ad yadar wenzvar iri yadri ten d ghar tmûrt. D ta d tudart tamarzagt n wenni itexsen taziri u war ghar s tizemmar ura d afriwen. Ujar z manaya, yessen belli netta oemmars ad yawedv ghar tiziri. Manaya d anuggim (impossible). Ixf nnedvni wis sin netta d iraw (réel). War yeqqim ibedd x tmûrt, war yedvwi ghar ujenna am wenni amezwaru, war yeski idurar ujaren yinni n pimalaya jar as d Nunja. Yeghza ighzvar n tmessi jar as d d Nunja. Itwara t temghar tezzuggar am ousag (géant) tujar s tiddi nnes tiqicwin n idurar. Netta zzat s d amezvyan am uoidvun ( nain). Baba s nettat ghar s agra yemghar, yabber di Pulanda. Netta d amezrudv war ghar s walu. Yeqqim ha itxarrves yeqqar deg ur nnes: “Waxxa, necc imara texsegh t s wur d yixsan, oemmars ad tiri d tamghart inu. Tiwecca nigh farwayecca ad d yass ijjen mamec mma yegga ad yiri ghar s agra ad t yecqedv zeg wfus inu!”. Izemmar ad yegg ict n tmesract wapa: izemmar ad t yexs zi raggûj wapa, ad t issezdegh deg ur nnes amecnaw ict n tirjet tezwegh s tmessi oemmars ad texsi! D manaya umi izemmar, ca nnidven itghima d tûrja wapa oemmars ad irint. Tugha Sifaw izzamuj akid s, maca netta war d as yarri taynit, war yessin min yeqqar, war yuci ha aked ict n tsadjest tbedd jar tittvawin nnes d Nunja. Itghir as ghar umezwar yedwer d advarghar, maca netta d fus n sifaw itawyen itarra arendad i tmughri nnes. Umi i d as yarra taynit, issars as Sifaw fus x wur, yesghuy deg wjenna, yenna s: - «Wayyaw ayyaw! Mayemmi ineddu wur nenc ammu? Yegûr ad yeffegh zeg wraq nnes! Min cek yughin a zmar abarcan? Ma svafi itwayer wur nnec zi rxezvrat tamezwarut?» Idvsva Sifaw awarni umi d as yenna awaren a, yedvsva ura d Massin, maca qqiment tittvawin nnes sekkwdvent ghar Nunja m wazvri icewwaren. Yarzvem aqemmum huma ad yarr xef Sifaw: - «Qao azvri ya war cek itejji ad tetwayred zi twarat tamezwarut! Yiwi yi d arebbi imara yezvra t ca n yijjen ha di tirja ad t yexs s wur d yixsan nigh upu?». - «Nican a yamedduker, wi gh ad yeodun tanewwact am tin war ghar s iswizzvidv s ufus nnes?». Yedvra d ghar twengimt nnes deg ukud umi dja yessawar aked Sifaw ijj n uxarrvis. Netta Nunja yesn it. Tifras nnes war xaf s weddvarent ca. Yessenta iswingim arami i t yufa uca yenna s i Sifaw: - «Tessned, a Sifaw, Nunja snegh tet». - «Upu, tesxarriqed, manaya d anuggim! Nettat attavs zeg ûmi i teffegh ssa, u rexxu tzeddegh di Tvanja, oemmars ma tuss d ghar da ar aseggûs a, mamec gh ad tegged cek ad t tessned?» - «Ssawaregh akid c nican, nnigh ac ssnegh tet iwa ssnegh tet, tugha t zzat ma ad tenoarq ghar Tvanja aked imawalen nnes, teqqar akid i di tighuri tamezwarut di Kebdani, yiwiy ayi d arebbi teghra kid i ca n sin n iseggusa nigh ad ac inigh kradv. Tugha negh netmun marra itnegh i webrid xminni nteddu ghar ugherbaz d xminni i d neddakkûr. Mechar nru marra, mechar nedvsva! Mechar n isvuraf i negga aked wayawya! D mechar i nuri nedvra deg wbrid n Yemzvughen! Mechar xaf i txeyyeq! Mechar xaf s xeyqegh!… Mechar i nekkes d tidrin, mechar nucar d tazart zeg wzaragh! Manaya marra axmi yemsar idvennatv, oad twarigh dt jar tittvawin inu. Mechar d arekkudv i necca zeg ifassen n isermaden war gh asen yedji wur! Mechar nesfedv d imettvawen! Mechar neshissef aked wayawya! Maca amcum a n wakud yebdva jar anegh!». Yeswingem ura d Sifaw di temzvi nnes d marra min xaf s yekkin, yeshissef aked umedduker nnes uca yenna s: - «Nican, dja netmun marra itnegh tarwa n wedcir nnegh am wawmaten s iwtman d tiwetmin, maca ha nemghar drust war ssinegh wi yebdvan jar anegh d akid sent! Qao cek txarssed day s turid tessned tet». - «Wi yessnen?!». Targeb tfuct awarni ydurar, war tejji awarna s ha tezwegh n tvya nnes, tessenta tadjest ad tendver, dewren iwdan ghar tudrin nsen, udfen ihenjiren imezvyanen ghar wexxam n yemmat sen. Tekkar Nunja d yesma s kecment ura d nitenti ghar waduf n taddart nsent. Tendver d tadjest. Ssentan ca n yitran tsiqsiqen deg wjenna yebbarecnen. (Ad yetwadvfar) 2002 Tawiza. . 
