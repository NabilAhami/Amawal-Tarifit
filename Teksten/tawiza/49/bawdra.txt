 49, (Mai 2001) Tamazight Tanfust: Azbeg n tbagha (Le bracelet du tabac) Yura t: Nurdin Bawedra (Goulmima) Asifk i Massa n mass Muxlisv. Ar digh ttmunegh d Yu (maman) s uyenna gher tedda ghas man ad ur i tadj ghas nekkin di taddart. Kigan n tikal wer da ttisinegh mis nedda. Tkejmen xalti Mama taf aghen Mma d nek; tini yas i Yu: -Is trid ad teffghed ig telsid iselsa n wufugh!? -Ddigh ad ddugh mek ddigh ad oezzagh. -Magh mad immute?! -Temmut Rqeyya Wbassu n Ayt Ussentaw n Yidir uhru wemzil. - Rqeyya tamettut n Muha n Tubant Ayt Hsayn u Zamuren kel wasif?!.. -Tigh ikkan ghur Mbarek u kelferdu n Sekku wedrar n Ayt Umalu!!?? - Ah! Tanna ghur tiwel Qida Hmad n Ayt Tacctat u Tghwessint n igellin u Zayd u teghmert… - Tennagh… - I mantur ayd temmut? - Nnant am twetmin ghur ughlay n tafuyt. Nekkin ucckigh (perdu) i wer ssinegh mi ghef ttemsawalent i tagh i Mma afus tergel tiflut n taddart, nmun d xalti ar nettemmerwal. Umzvent awal n tamedjawt ar sawalent ar ttinint: “tga ta, wer tgi ta!”, “Tenna ta, wer tenni ta!”, “Tiwel ta, wer tgi ta! Tennurzvem ta!”. ig i ssenghant ighf. Iwa han awal; anetta asag qqimegh tama n bba ar ikemmey ilin iregzen yadven. Iregzen yedrus (rare) wawal ar kemmin (fumer) cigan. Waqila akwd tayetcin negh tiwetmin negh timgharin mer da kemmint qad asent yedras wawal! Iregzen da ttghiman ar kemmin agirru, ar ssan ddekka s imiq imiq, ar ttemslulughen irikuten negh ikisanen n watag inger idvudvan nnsen ighwezzafen, ar sawalen. Izur asen wawal wer id amm twetmin nni yesdid iggidey. Iregzen gan imegza (intelligents): da ttghiman ard asen d yeddu uyenna ran ar inger ifassen. “Awimt agh d an ussird!” “Awimt agh d imekli!” “Manza yimensi nnagh!” “Ssergh aman!” “Suggez d aznnaw!” “Sird ajerdal (pantalon) nnagh; izir tikeccit (poche)!” Nitni ghas atag ami ssnen; awd tarda n ifeckan (ustensiles) wer as zmiren. Qqimen ar ttneqwacen ighwenba nnsen sulwun i ycedvran n izennaren rzvem i wafriwen. Maca akwed tiwetmin wer tent igi; da ttamsent azatim n uzemmur (huile d'olive); wazzar (cheveux) igen am webrid n twuriwin tizayzin, (travaux publics) asaf umsen azeft i webrid i ghef zerrin ileghwman, taght id tafuyt; ikul yan yedvfar tamettut yasey ids aberruy (morceau) n ughrum ar izzruy ard idjiwen. Awd abduz (w.c) wer ghur sent illi; ghas kra n waragh ad ghef trezzvem idvarcen ar tesgicciy abezzif (uriner) ar nttemneqqar izadv ghef unemmutter (fumier), day tazen afus s ugadir tessukkef d yan uberruy n ufendir tsefd (essuyer) iss, yger t awd netta s aragh. Negh tsen tufid ar tmerrey iwerzan (talon) i yir n tergwa afad tessikey ifurusen (desquamer les gelures). Uma yizukan (fesses) aghulen qquren (dures) s wanect ddagh n tnuyi n ughyul gher Acerg-iyysan, Tekwter, Agerd n uleghwem, Tizi n Taqqa, tighezwin; ar asent ttemhiqqin (secouer) yiffan (seins) ig ten lekmen (atteindre) tastawt. Iwa yiffan ayennagh midd imannadven mid tistiwwa!? Ad awen ggalegh yan wass ar munegh d Yu s uhemmam azayez (bain public) i teqqima tama nnegh yat tmetut, dars iffan bzin (gonflé) mghuren, yiwen yumezv aneqqar wayd yumezv aghelluy. Da tsawal ar as ttemhiqqin idmaren i ggwedgh as qqimegh tama n Yu ar ttmuqqulegh. Wer yad ssinegh ma ghef ttemsawal xalti d Mma, mad ttinint, wers ma ghef ttemsawalent. Ar nttemnuggar (rencontrer) d ikabaren yadven n twetmin; da sseknunt ughfawen munent d ubrid gint amm iwedfan (fourmis). Da ttarmegh (essayer) ad sestengh (demander) Yu ghef mas nedda ar i ttebbint twetmin awal g imi, wer i ttadjant ad siwlegh ig meqqtegh rmigh mi gen yettvfegh wasif ddegh aberkan n twetmin d wadvu n tegnart (outre). Ar ttghimagh tama n iregzen ig yaghul iheyya dari wnaghiz n tbagha (tabac) negh girru amk i as ttinin imeddukal n baba. Waqila awd Mma qad ghur s iheyyu wadvu n tbagha. Yan wass ar isawal yan weryaz awessar i bba yini yas «Fek agh d itsen wagiruten, lan taddagh dari yellan tessentuter (détériorer) tireggwin n turin (poumons). Wer ssinegh akkw mad as inna; is llan sin wanaten (types) n tbagha? Wers is ten tessen Yu!?» Maka day ddan ineghbawen (invités) iddu bba s tenwalt (cuisine) ar isawal i twetmin ghef usenwi issenfeh asent advu n tbagha. Mayd dari yheyyan asag isars yan g iregzen agirru g yir n taseghdant (cendrier) yerzvem i wcarid n waggu (fumée) yeggifey ar tigejda. Iddegh qqimegh tama n iregzen snighsegh (remarquer) taseghdant hatin degs agirruten wer imyaghen: han wenna ykemmey Bba deg s aqeccur awragh d wayd amellal; han di tteffegh tbagha tungatt. Waddagh (celui-ci) adwal ayd iseddeghsin idmaren n uwessar ddagh. Yan wass yadven ffghen akkw adjen id ghas nekkin, asigh itsen wagirruten ddugh s berra fekegh ten i ycirran, neddu s igran (forêts) ar nkemmey. Ayayd usugh (tousser) ig da yi yneqqa wgerd, ndvun d imettvawen seg tattviwin inew. Mer i yanney Baba ad i ynegh. Asag (quand) meqquregh akwed nekkin ad kemmigh, ad gegh akemmay. Qad kemmigh tabagha tawraght negh tazegzawt s ucku tungatt da tessengha yidmawen. Munegh d uswingem ig id tesfafa (réveiller) yat n tmettut yadven tegra yitnan i Yu d xalti; munent digh s krat ar sawalent g yiwet tikkett; kud sghuyyunt, ttusunt, neddpent, ttadsent. Tiwetmin wer id amm iregzen; iregzen da ttfestan ar ssefliden (écouter) i wenna ysawalen. Ayen illan dar iregzen illa yasen g wen! Cwant asen wen, llan itsen iwessaren mi wraghent, yili wenna mi mellulent. Tenna yi Yu: «Wer heyyin ayt wen timellalin!». Qqimegh ar seksiwegh en n ineghbawen, kra mellulent as, yan uwessar dar s yat tewragh tayd tzeggwagh. Yan yadven wer zmiregh ad inniyegh en ns, s ucku anecta n ikrarucen (rides) dlant as en, yan netta yelsa tismaqqalin (lunettes) tiberkanin. Yan uderghal (aveugle) yunef tent netta wer da yseksiw; ar degs seksiwegh ig i ughant wen. Ayen illan fekn as amur ns (sa part) s ifassen ns. Awd atag da yattamezv ar issa. Iwa mantur ayd bepdegh day (lorsque) t tannayegh yumezv agirru ar ikemmey; dinnagh ayd ssnegh is yamu (appartenir) ghur iregzen. Tizi n Taqqa, 2951. 2002 Tawiza. . 
