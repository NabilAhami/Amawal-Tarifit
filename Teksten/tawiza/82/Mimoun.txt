 Uttvun 82, Sinyûr 2004 (Février 2004) Tamazight Ixfawen n umazigh Yara t: Mimun amsbrid (Biljika) Ijjen yixef: Taddarin twettvant, Igermamen teqquren, Izveghran nnegh tazghen, Ijdvidven tgujen, Imughar tmettan, Nigh s tewsar tbupruyen… Mana wya?! Mana wkud a i di d usigh!? Usigh d ad ddaregh? Nigh ad nedvregh tudart?! Razv yekk d ssa, Kkin ssa imenghan… Maca war ggin min ggin isuggusa yad! Iwdveghd aked ughelluy : Ma ad ghelyegh, ma ad uyuregh ? Ixef nnidven: Ur tmettigh ca! Ad uyuregh! Ad uyuregh maca ad d dewregh! Ad uyuregh huma ad d dewregh! U waxxa war d dwiregh, ad ddaregh. Ad ddaregh mani nnidven, S ughir, s uxeyyeq, s imettvawen… Maca ad ddaregh. Ad ddaregh x wedwar, Xf tirja n wedwar. U imara war d dwiregh… Ad sdewregh! Ad d dewregh! Ad awyegh aman zi manis ur llin, Ad carzegh iyyran nnegh, Ad zzvugh azemmur, ad zzvugh tasrighwa, Ad farsegh urtan nnegh, Ad zbaregh tazayart, Ad ysigh car i tzeghwin, Ad ssarghegh tfawt, Ad tagh ixxamen. Ad uyuregh! Ad uyuregh… maca ad d dewregh! Ad awyegh d tfawt, Ad azzregh x tillas nni da izedghen, Ad arwren ibexcac n test, Ad fardvegh ixemrawen, Ad ssighegh timessi di ycuman n ixarriqen, Ad tedduqqes tidet: d attvas urid d icten. Ad nnurzment tittvawin x tmurt, xf ujenna, Xf yilel, x wazvri, x tcuni, Xef tudart – da: urid mani nnidven. Ad d dewregh! Uyuregh… maca ad d dewregh. Ad henncegh andver n baba, Ad xaf s ksegh asennan. At’ hdvigh zeg ussan, Ad arcmegh di tudart, di tmektit n yewdan: War yetwikkes, war yetwattu, War yeddikkîr d car. Ad d dewregh! Uyuregh… maca ad d dewregh. Ad kidi awyegh tira, Ad zzaysent negg min war neggi: Ad zzaysent necref awaren nnegh - war ttviwen, Ad arrigh ismawen n yiyyran d ighezran, Tiziwin d idurar, tisuwwa d tiyusar… Ad ten arrigh amen d usin xf yires n yemma: War twiffzven, war tefrighen, War ten ucaren warsawen n yina d yinin. Ad inigh ixf inu s wawaren n tmurt: Imara nitni udrusen, Aya zeg wya ad ten d ssarwegh: Amen itemsarraw imendi, temsarrawen yeynidven. Ad d dewregh! Uyuregh… maca ad d dewregh! Imara war d dwiregh, ad fesyegh d awaren, Ad ten yeysi wadvu, ad ghemyen da, dipa, Waxxa acar d amessas, Xaxxa tafuct d tasemmadvt. Xaxxa d gha ghemyegh d asennan n ntzeggûrt. (Mimun amsbrid,13-16/09/2002) 2002 Tawiza. . 
