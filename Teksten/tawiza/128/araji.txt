 uïïun 128, mggyur 2957 (Décembre 2007) Tamazight taseklut n uraji yura t: ouajd karkar zzat i ma ad temghar taseklut nni ira yezzvu rmexzen jar webrid ameqran n ttvumubin d tawwart n taddart nnegh tamezvyant, ira mikat deg ujenna nnegh ttvawent am mammec xafsent tfarfarent amacnaw tifridjas nigh oad cwayt ugar. ira ghar sent tirrelli war yedji ghar tirelli... yeffus nsent d zvermedv nsent, tamurt nsent, ajenna nsent. ira teggent mammec xsent, maca ruxa upu zeg wami temghar tamcunt nni n tseklut mgharent id akides attvas n tcudvadv i yarecmen s tisar n ayt bab ines, ruxa tudart di tudart nnegh tebbarwi ag raxart, s tesbbanyut zemmeght jar rxezrat inu d ijjen n rqpwa s ughi (cafe con leche). ra d mikat nni ira i tendven ag ussan nnegh ruxa war qqiment tendvent, dewrent d tinehbas jar wackuden n tseklut, am mammec ntwahebbes neccin deg ixf nnegh s yixf nnidven, zi twarjet n wexxam inu idewren d araq inu, war twirigh ghar wadvu itqepered "mikat" zi raggwaj d radas ghar tseklut war yiggwijen x tittvawin inu. maca xmini tnedder tadjest, itghima mghar wesqar d rxezrat inu temsarawent ghar temcunt nni n tseklut, taseklut s yixf ines trah ttemghir jar tittvawin inu, tetwarigh t amacnaw ca n umettin iteffeghd zeg under ines, tuzegh temsizegh qqimen dayes ghar yexsan, tarni ddarreo tubbarcent nni n "mikat", am mammec bbarcnen ussan inu nec. di tmurt a n...!!! zzat i ma ttessij tfuct n zic, ssajjant id tabriwin ines ihedqen s tiwarghi n temrer n iman ines. zzat i ma d yessij mimun abupari sadu i woiccu ines iseqfen s "mikat" d iqartvunen i yuffen s nda n tmedditi yuta usvemmidv, tsajjant id issis n jjwan amacnaw tighrarin tefghent id. icten awarni tenneghnit, tniyrawent teggent ijjen teqwart jar asent. zzat i tewwart n taddart nnegh, tirarent cway zi meqen tvuttvuc, cway zi (juleq)... nigh tidarent cway zi tqessist n bu-seboa n ttverba: takedduft tegga urar qaqra tegga yatay tegga nneonneo yudrus burxes iqsa s rhar ddat ines tusus bu seboa n ttverba war yeqbir rmessus ijbedd rkabus... zi ssa war tkemmirent i tqessist nsent d mimun abupari zi ssa war d itiwedv wawar ines gharsent, ad tafid kur icten man abrid i tettvef, war itghimi deffar nsent ghar toejjajt d wawar n tawra: tamimunt: arwer... arwer... leoziza: wap aqqadin, arwer, arwer... tamimunt: tettud tacdat inem a tamcunt leoziza: idja tiri ra d muqebbuz tender tisira ines. tsemma: "rbaz yuta deg ifidjusen", amya i t yenna wenni i t yennan. mimun abupari xminni war itif min gha yec itettvef iqzinen imezvyanen igharres asen itet iten, maca xmini war itif min umi i ghad yghars, igharres i wqemum ines s tghuyyit iqedvoen, iggwar itoiyyedv isghuyyu itrakkwar, itoayar marra min yedjan sennej i tmurt: "a wlad leqhab a tarwa n walu, a ywasriwen, a tarwa n bupeyyuf" war itesghid war itzyenfi ar d ghad yawedv ttvarf i tseklut, war ifessi i reqfar n ssarwar ines ar d ghad yawedv sadu wackuden n tseklut, war itbeccic ar d ghad yawedv ghar tiyaret n tseklut i yejjiwenen fad zeg wass n trarit ines, maca s tidet i mri war yedji d ibeccicen n mimun abupari, iri tufid taseklut i izzvu rmexzen tuzegh zi mermi...!!! (kassita:13/12/2003, wajd_rif@hotmail.com) 2002 Tawiza. . 
