 uïïun 102, mrayur 2005 (Octobre 2005) Tamazight dda azayku, idsen ikettayen idrusen Yura t : Hha Oudadess (Rrebadê) Dda Azayku! Mayd ttinix? Mayd ktix? Mayd ttux? Tagudvi tsul teggudey; awengim urta isgunfi. Ad inix ghas aynna isiflufel wul. Â tatvfi ne ughejdim! Se wass nghedd amuyd n idv. Ar nttek akkw tiseggwin i iskkinen. Yini ku yan aynna ira; irar t wayyadv gher abrid. Mec akkw nemsenkas, nefru tt s “Hiwa swingem, swingem“. Yiwt digsent, ar i yi ttinit “Azemz d iddan, win taskla d igherfan; awer tteksud. Ghar ggann. Ad neswingem, neg tawwuri ifulkin; pat ad tessadd.” Nghedd adday nemyafa g inmuggaren n Imazighen, isawel kra n yiwn inigh ac “Amaghuz n tamazight ayd iga wa”. Tinit i yi “Upu, ur ixwcen. Dghi, ur izdvar ad yakez uggar; isul ad yakez.”. Sulx rix ad sawlex xef tirut n uwengim nnec maca ur yad ssinex mayd tterrux. Meqqarv seghzefx awal ur as ttekkax attayen. Nnix yat taguri tamazight ayd t immalen: Nnan agharvas yaggug Nezdvar asen. Nemyassan g 1967. Ar neqqarv g tasdawt (l’université); nekk tittvanet d ceyy amezruy. Ilin idsen imeddukkal akkw ten g (Fac. Des lettres). Ar awen ttisellix, da tsawalem. Ur ghuri mayd awen ttinix xef tittvant; d mayd iss tteggam! Ar smunex iwaliwen nnun xef taskla, xef umezruy, atg… Seg akud ann ayd ucix idd izvri xef umezruy nnex iga aqbur. Ktix adday temyasayem ar tsawalet xef tamazirt s temghwer d addur. ig ad x tgit aselmad ne umezruy. Tawit ax d tiswingimin tisgrawalin. Yat digsent tiwi c s tin imughan. Ilint Snat yadven izvilen. Tamzwarutt idd Tariq Uzayyan, nezdvar ad nini, yan seg icirran n Tihyya (Dihya). Tissenat idd llan sin n id Ouqba aynna d yiwin tarwayt g idsen arraten xef umezruy nnex. Unna iran ad yisin ugar xef tizrvitin ad nnec igherv “Histoire du Maroc ou les interprétations possibles; Centre Tarik Ben Ziyad, 2002). D ad diges yaf, inger wiyyadv, amagradv nna s ittisin anamek n Amezvmud (Masmoudi), Asnagh (Zenagi) de Aznat (Zenati). Ad nsawel imiqq xef izlan, timedyazin d isefra. Da zwaren, neghrvad i umedyaz ameqqrvan Moha Lbazz ad as nessefeld imal ass. Ur yuddeji mayd ur ax inni seg tinna issen. Ar t nessistin, ar x itterara. Inna ax awed izlan n wudayen n Gheris. Ur ssinex, gher deghi, aynna ikka ku yan dignex da isiggil. Aynna ktix, nra akkw ad nakez, ar nsemmerwas awaliw d wayedv. Ku yan yiwi tt s mani s ira. Ad nawedv isefra nnec. Sulex ur da ttarux isefra se awed yan wawal. Maca mmimen winnec dari. Ar k ssistinex. Ar iyi tessikizet akkw aynna rix s tarezrebt. Ar iyi ten teqqarvt. Tanemmirt attvas. Llig ad c mlex isefra new imezwura s tafransist, tennit i yi idd fulkin. Dix tennit i yi idd fulkin wiyyadv. Ilkem yan uzemz, tenit i yi “Max ad ur ttarut s tamazight?”. Nnigh ak “Ur zdvrex. Cigan n iwaliwen ayd ur ssinex”. Tennit i yi «Ghas ara; aynna akkw d iddan s agayyu, tara tt; Ra ad telkemt kra ifulkin”. Llig ad k mlex isefra new s tamazight, tennit i yi kra zuned “Piwa, pa tten, fulkin”. Tanemmirt. Ad d nwerri s winnek. Is ur idd keyy ayd innan: Janbilly idlett umedlu Ma ggis idel? Tirrugza Tammara De tgudî gh ulawen ***** Lli g dvefaren idsen tadyulujit n azelmadv nghedd ayffas nghedd n taourreba, keyyin tedvfaret tin tudert. Ar tteddut gher imwiriyen-imezwawgen g France, lumenn win Janbiyyi (Genvilliers), ar asen ttarut, ar asen teqqarvet tibratin seg d gher tamazirt; ad amzven seg, cen ineghmisen i, ayt darsen. Cigan ayd tebdert g usefru nnec xef tamara. ig tennit Yan wass asa tteqqelen ur d lkimen Maca tebbi tt s anaruz Ur yaggug gh wussan nnex Wass meqquren... Keyy ayd innan, ar tsawalet i Mma nnec, llig tettyamezvet xef Tamazight: I rvebbayemt, ah immi Pan yan awent innan Iwim itteyamazv Ad ur tat, tinit as: Ssenx, ur gin amaker Kkix nnigh ac: A Dda Oeli, meqqarv ur yad tennit awed yan wawal yadven, iwaliwen ad, iwda yak; ghas widdex, tegit issen amgharv n imedyazen ar azemz awertam (infini). Tesmunet akkw awal g tiguriwin ad d idvfaren. Tamazight ad tt isemghwerven Gh igiwal n mas Nettat ay izolen tittv nnes Ass lli gh ilul Nettat a isawel s umarg Lligh jdern ul nnes Isawlett d ijddigen Fsan xe tittv n mas Mayd isul ad yini yan? Tegit tamazight g ansa n Mma nnex, tserset Mma nnex g udgharv n tamazight (awal nnex amazigh). Tedmut idd ifassen n Mma nnex aghulen win tamazight (awal) ar ttezolen tiwin n ililan nnex. Terrut idd ijddigen da fessun ge tittvawin n id Mma. Ar sawalen tamazight! ar tt sawalen d tislemyiwin timazighin. Ayyuz, ar aha! Cigan ayd tezrvit: Taduri s ttumubil attayen n Bordeaux, tin imughan (ugar n useggwas), tamadunt (cigan n isggwasen), atg… Maca, zund Abehri, tsul ghurec tamdvi n tudert d, nnigakkw, azmummey. Ayad iga seg timitar n tizi nnec g tawessena n imgharen imeqqervanen. Taminpyatt (spécialité) nnec, amezruy, tmel ac –ar ax tettest, ur tervmit- idd imray umurks d ur israrrey i ayt tamurt ad myafan d iguyya nnesen taf ad ur yad deffuren imaruren. Maca, ur idd tennectemt. Ar ttest i tidettin tisrarrayin nna seg da ttennuruzt ad anfent en i ku yan. Tezrvit, dat n ad ax tezrit, annurzvem arkkak nna illan. Ighiyy ad yili yusa ac d. Nekk, ur idd aynnax ayd kkix da siggilex. Ur tamut g winna mi iggwudey wawal. Akkw adday nemyugga, da ttisellit cigan, tsawelt ghas imiqq. Awal idrusen maca ibubba cigan. Amm is da ttisellix i unelli nnec da ittewiri adday da tsawalet. Zund ibudraren –yan digsen ayd tgit- ittinin „Yan wawal ibbey tamidî“. Ur ddejin tudedrt xef awed yan ad yakez aynna tennit. Amm is tezrvit idd yaggug uynna telkemt; ar ttinit agwens nnek: tameqqitt, tameqqitt, as da ineggey wasif. 2002 Tawiza. . 
