 Uttvun 74, Sedyûr 2003 (Juin 2003) Tamazight Azeghri ghar wawren n Tmurt Yura t: Mimun AMSBRID (Biljika) D tiyarziwin di Tmurt Tabarcant* Tamurt n wuzzar d arrij d wseynu, Tamurt n tattut d useghdi… D tameddit... Anzvar yeccat di barra, Nec deg wxxam, tawwurt teqqen xafi, Tsudvegh x wawren_ Awaren inu i yxessyen. Ssdvawegh xafsen ighghed, Turrigh daysen timessi, Teksegh ten i tesmedv… Huma ad gharsen zzghregh. Sudv ma ad tessudvedv! Sudv x tirjin n wawren_ Awaren yetghufan adu tsatarin n yighghed. Sudv! Sihma ten! Snekker daysen timessi! Svreghiten! Sihma zaysen arrimet ad i yjarsen_ Arrimet nnec i ycettven x wussan d yebriden. Sbaryen as! Weqqeh it! Atagh ad teddar_ Atagh ad tssiwer. ***** Udrusen wawren, Yedjent usudvi inu, Zzugartent tyarziwin_ Maca…ad ssudvegh! Ad ssudvegh ass ad, Ad ssudvegh tiwecca, Huma yedvwa yighghed x wawren n yemma. Ad tekkar tmessi, Ad aryen ihudaq, Ad wcen i wjenna. Ad aghen tesmedv ad i yzedghen deg ixsan. Timessit ad tarvegh, Ad tecc ixemrawen. Ad tekkar di taffiwin D icuman n wawaren_ Awaren i war yettidven zi tmazzayt n idemrawen. Awaren i war yewtin izvewran nsen deg wcar: Awaren nni yarcan, Awaren nni ineqqen. * Tamurt nni i di zeddghegh tinin as ayt bab nnes "Le Pays Noir" (Tamurt Tabarcant). (Mimun AMSBRID) 2002 Tawiza. . 
