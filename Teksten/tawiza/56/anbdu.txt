 56, (Décembre 2001) Tamazight Ungal: Anebdu 5- Tabrat Itari dt: Lmeddan Oumar Numid (Tvanja) Yesgha Massin ca n igarruten zeg ict n thanut i d yusin xef webrid huma ad ten ikeyyef. Rami d as ten dt izzenz, yenna s d wenni yeznuzan: -«Mermi tremded ad tkeyfed a tawmat?». Yedvsva, izvem ancucen uca yarra xaf s: -«Remdegh ad keyfegh ha aseggûs a di Nnadvûr!». Yettvef ijj n ugarru yessargh idt, uca yessemda awar nnes: -«Keyfegh garru amezwaru ha d tirart wapa, iwa twarid garru awarni wgarru arami yedwer manaya d tnamit, minzi atarras war itif min gh ad yegg uca itkeyyaf… Ameysa xminni war itif min gh ad yegg igharresv tisira nnes». Qqimen xef ca n tisvudvar awarni taddart n Karamas, uca ssentan tparraden. Yessiwer Sifaw yenna deg ûwar nnes: -«Udarebbi war d tisen ca imeddukar nnedvnit huma ad nirar tcamma!». Inna Massin: -«Ad tagh ruhen ad iraren deg iyyar n temzida!». Iks as Usekkur awar zeg wqemmum huma ad yini: -«Nigh ruhen ghar Kebdani». Inna s Sifaw i Massin umi tugha wa isqada rxezvrat nnes ghar taddart n Nunja: -«Min dipa txezzvared?» -«Man wen? Ma necc nigh? Walu! Yenna sen d Usekkur: -«Ixezzvar ghar N… N..N..» Yessedvfar as d Sifaw awar: -«N.. N..Nunja! Nigh upu? Oad war kid s tessiwred? Yarra xaf s Massin: -«Tghir ac gh ad ruh siwer wapa!» -«I min tghired? Siwer kid s svafi! Ini as arezzugh akid m munegh qa ur inu itexs i cem!», i d as yenna Sifaw. -«Maca mammec? Ma ad rahegh ghar taddart n baba s uca ad sqarqbegh di tewwart, wenni i d gh ad yeffghen ad ayi d yarzvem waxxa gh ad yiri d baba s nigh d yemma s, uca necc ad as inigh ini as i Nunja ad d teffegh qa arezzugh akid s ssiwregh!» i d as yenna Massin i Sifaw. -«Wap, tzemmared ad tegged manaya imara day k taryazt!» -«Wap zemmaregh, maca di tirja wapa!» -«I min gh ad tegged huma nettat ad tessen belli texsed tet?». -«War ssinegh! Twarid a yamedduker, necc tburrumegh attvas, balak war zmiregh akid s ssiwregh udem aked wudem deg wedcir nnegh!». Iswingem Sifaw ijj n wakud d amezvyan, iswedv deg udem n Massin yesfarnen uca yenna s: -«Ufigh ac min gh ad tegged! Ad as tarid tabrat». Yesfarnen Massin uca yenna s: -«D manay i tufid txarrisvegh day s! Di tmeddit i yeodun i d ayi d yedvra manaya ghar twengint! U zi tuffut necc arezzugh xef Maghuc huma ad as tet yawi». Yarzva Usekkur amsawar i tugha jar Massin d Sifaw umi i d asen yenna: -«Pa Maghuc i xef tarezzud! Aqqa dt yuss d! Ghar k zpar a Massin!». Ixecc d ghar sen Maghuc, yesfarnen, yarzvem aqemmum uca yenna: «Azul a Maghuc nnegh!» Yenna s Massin: -«Mammec tedjid a Maghuc u mani tugha c zi tuffut nec arezzugh xaf k?». Yarra xaf s netta: -«Am rebda aqa yi panet, tugha yi ruhegh ad aymegh zi roensvar» -«War tezvrid bu ymeddukar nnedvnit?» -«Upu, war ten zvrigh ca ass a, balak ruhen ghar Kebdani». Yessiwer d Sifaw, yenna deg ûwar nnes: -«Dix, war nzemmar ad nirar tcamma». Yeqqim Massin yesqar itxarrisv di ca rami tugha imeddukar nnedvni ssawaren xef yinni war d yusin amacnaw Afarziri i gh ad tedja tcamma, zi ssin mmutyen ad parden xef ifilmen. Awarni umi ixarresv yenna s i Maghuc: -«Ser ad ac inigh a Maghuc, tarezvmed amezzugh nnec mlih! I mara ttaregh zzay k ict n tmesract tzemmared ad t tegged?» Yarra xaf s netta: -«Wap zemmaregh maghar upu, maca min teona tmesract a?» -«Arezzugh ad arigh ict n tebrat i Nunja, xsegh ad as t tessiwdved, mayenzi cek ttased as d u rebda trahed ghar sen ghar taddart». -«Waxxa!», zi xaf s yarra Maghuc. -«Xsegh ict n tifact d ijj n ughanib, tzemmared ad ayi ten d tawi d zi taddart nwem, d cek i yudsen?», i zzay s yettar Massin. -«Waxxa ad ac ten d awyegh rexxu», i d as yenna Maghuc. Iruh yeggûr itazzer ghar taddart nsen, idwer d yeggûr itazzer yezregh d akid s s ca n tefray d ticemrarin d ijj n ughanib, yuca s ten i Massin, umi xaf sen ten yettvef uneggaru ya, yenna s: -«Ad tqad ac a yamedduker inu, rexxu tzemmared ad tuyûred, xminni cek gh ad xsegh ad xaf k raghigh». Yenna s d umi yeddu ad yuyûr: -«Waxxa xminni xaf i gh ad arzud sqarqeb d xaf i di tewwart» Awarni umi yuyûr Maghuc, yettar Massin zi Sifaw d Usekkur ad dt awzen huma ad yari tabrat, arrin d xaf s s waxxa. Yettvef Massin aghanib jar idvewdvan, yessars tifact sennej i wfud nnes, yessenta ad yari. Yura ghar umezwaru: «Nunja ioizzen!». Yesbedd idt Sifaw, uca yenna s: -«Tettaregh zzay k ad tarid “Talexsuyt inu Nunja”, mana “Nunja ioizzen”! -«Mayemmi? Kifkif», i yenna Massin. -«Upu war dji kifkif, mayenzi cek ttarid i tenni texsed, i tmesuyt nnec, war dji i yicten mammec mma tegga, tzemmared ad tinid yemma ynu ioizzen nigh wetcma ynu ioizzen…». Yura “Tamexsuyt inu Nunja», yesbedd idt Sifaw di twara wis sin. -«Tira nnec war cnint ca, am tinni n tyazvidvt!». Dvsvin marra idsen, uca yarra xaf s Masin: -«Di tidette tira ynu war cnint! Tzemmared ad ayi tarid cek, tira nnec cnant am tinni n uzvaghmir!» Dvsvin marra di twara wis sin, zi ssin yenna s Sifaw i Massin: -«Wap, tira ynu cnant mayenzi necc aqqa yi deg wseggûs wis kuzv zi tghuri wis sin, cek d Usekkur aqqa jenniw di wis kradv, suya tira ynu ifent tenni nwem, awi d aghanib nni d yict n tifarct nnedvnit mahend ad ac arigh ict n tebrat tecna u tqad». -«Agh ac a tawmat! Tqadigh cek s wattvas», i d as yenna Massin. Yura: “Tamexsuyt inu Nunja, zeg wmexsuy nnem Massin, i tmexsuyt inu Nunja…” Yesbedd idt Massin zzat ma ad isala, umi i d as yenna: -«Maca min texsed ad tinid s “zeg wmexsuy nnem Massin”?» Yuss d kid s Usekkur deg ûwar: -«D tidette! Ari s umedya (par exemple) “zi Massin ghar tmexsuyt nnes Nunja!”, nigh upu a Massin» -«Wap manaya yif mayenzi mani ssnegh necc d amexsuy nnes nigh upu!», i yenna Massin. -«Nican balak aqqa c texs ca n yijj nnedvnit di Tvanja!», i d as yenna Sifaw s tadvsva. -«Wi yessnen, am walu!», i d as yenna Massin. -«Yif ad arigh “zi Massin” xef “zeg wmexsuy nnem Massin” huma war xaf k ttedvsva!» Yura manayenni, uca yessedvfar as: “…tessned a Nunja qa tamghart mebra arridva amecnaw tafunast war iticcen aghi, nigh amecnaw tzizwit war iticcen tamment…”. Ttbepdven i min yura Sifaw, yenna s Usekkur: -«Manaya yecna s wattvas, a tawmat! Wi c yesremden tighit a?» Yenna s Massin: -«Manaya yif u yecna attvas!». Yenna s d netta: -«I rexxu, ini yi d min texsed ad as tarid?». Yenna s Massin: -«Waxxa ari yas “tarigh am d tabrat a huma ad am inigh qa dewregh texsegh cem…”. -«Wap texsegh cem, arni d!», i yenna Sifaw. -«Waxxan sedvfar as: “soeddugh timedditin inu d ticemrarin war xaf i itekk yidvesv, minzi rebda nec txarrisvegh day m, tasmaqqatc nnem war ttemsebdvi xef tittvawin inu… Xsegh ma ura d cem ttacid amec tacigh nigh rid amenni? Xsegh ad am inigh ma nzemmar ad nemsagar nigh war nzemmar?”, i d as d yenna Massin i Sifaw. -«Itxessva c ad as tessemred ixef nnec!», i zzay s yettar Sifaw. -«Waxxa ari: “Balak tessned ayi: necc qqaren ayi Massin, teghrid akid i di tghuri tamezwarut… xsegh ad kid m msagaregh u xsegh ad kid m pardegh… Itxessva cem ad xaf i d tarred deghya mara yexs ur nnem, tanemmirt!», i d as d yenna Massin i Sifaw huma ad dt yari. Yettar d Sifaw zi Massin: -«I rux ma ad arigh asagh nnec nigh?». Yarr d xaf s netta: -«Upu, zzat ma ad tarid asagh inu, ari yas kradv n twararin; texsegh cem.. texsegh cem.. texsegh cem». -«Waxxa ad dt arigh!, i d as yenna Sifaw. Yeghra tabrat nni di twara taneggarut, idvefs it, iragha d xef Maghuc, umi d yusa, yettar zzay s ad yegg ismagal, maca netta yenna s is dinni wi gh as dt yeggen if zzay s, wetcma s Yettvu. Taniti d tamedduketc n Nunja, rebda temsagarent trahent ghar wayawya. Yenna s Massin waxxa. Yettar zzay s ad yeddu ad xaf s iragha. Tennûrzvem d tewwart, tessijj d ssin Yettvu, teffegh d uca texzvar d ghar sen. Zi ssin tuss d ghar sen. Tenna sen d umi d ghar sen txecc: -«Azul!» Arrin xaf s nitni: -«Azul a Yettvu». -«Tarezzud xaf i a Massin yac?», i d as d tenna i Massin. -«Wap arezzugh ad ayi tegged ijj n wemsagar, war ssinegh tzemmared ad dt tegged ura?». -«Min tarezzud ad ac ggegh?». -«Twarid tabrat a jar ifassen inu, xsegh ad tet sqadegh i Nunja yedji s n Mimun. Maca ufigh wi d as t gh ad yessiwdven mghir cem, mayenzi cem d tamedduketc nnes, mara yexs wur nnem awi as t, mara war yexs war dji bu d amnus!». -«Ixessv ayi ad as tucegh i Nunja yac?» -«Wap uc as tet i Nunja». -«Ad as inigh d Massin i d am t id isqaden nigh?» -«Waxxa!» -«Tanemmirt a wetcma!». (Ad d yetwadvfar) 2002 Tawiza. . 
