 Uttvun 82, Sinyûr 2004 (Février 2004) Tamazight Tagahrrabut n tadjest Yura t: Kennuf Karim (Munix, Aliman) Tagharrabut n tadjest min ghar m din x weorur? Min d am tghir temzi umi teggid reghrur? Ma d asinu i cem yedrin ma d ticarraw teggur? Nigh tinni d timdvrin i teksid deg ubehrur? Mani teggid ruruf, Arrif tugha yeccur Traghid amghridu, xran zzay m redcur, Qeddur tugha yeqqim di ddemnet x ubeddur X tgharrabut n tadjest yesra uca yuyur, Tagharrabut n tadjest tidett nnem tessur, Tfawt nnem tetnudum, tadjest nnem teqqur, Ca iqas kidm rhendver, ca iqas tamment n rhur Ca tarbud t ghar wendver, ca xmi yefsi deg mur Cem yejjin tayemmat teggur teccat ayjdur Thaja deg ibriden tragha mminu qeddur. Tagharrabut n tadjest yenqerben x weorur, Ur nnem d ssedjah am wezvru n uzemmur Izri nnem ipewr ayi ad t’ barhegh di redcur S tmijja ynu d ajjaj ad t’ iser udvepcur. 2002 Tawiza. . 
