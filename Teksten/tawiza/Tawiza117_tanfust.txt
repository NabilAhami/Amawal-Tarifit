 uïïun 117, ynyur 2007 (Janvier 2007) Tamazight Dewr d a mmi ynu Yura tt: Hafidv El Bujeddayni Tifawin a Pulanda. D ta d Pulanda. D tamezvyant i tedjid a Pulanda. Attvas i d ayi oawden xam, ghir ayi temghared, cem war day m oecra n wussan n tyarza s isardan. Ixezzvar ammu d wammu, kurci gharsen ibna, am tamurt am ujenna. Mani da xedmen, mani carzen, mani sbeddan ituma, mani toarrasvn, mani gharsn isuyam, tinedwin, igerman. a war zemmaregh ad ddaregh di tamurt a. Mammec gha ggegh i nnper, d yemma i di semhegh, d imeddukar n dcar inu, d wussan ifarhen dja nesseodu. Ussan n twizawin: ijjen wass ghar ori, ijjen wass ghar Hemmu. Mani ghar sregh izran n tibrighin, d tihuja n yemma pennu. Mammec ghar ggegh ad ttugh timzijjaj n waman d ideqquzven zeg wezvru, wara ttibehhar izzizwen am rmecta, am unebdu. Ina d iseqsan drin as d netta deg ubrid ghar tazeddight n uma s. Ak wawadv, icmummes iseqsan, yarr iten ghar wur nnes, ibda itemsecti ak iqubab: ca d arrudv, ca tticemsin n zembu d d tazvemmit i da s tecmes yemma s. Rahen ussan usin d, iseqsan a ggin as aoebbuz x wur, agga ma s rahen zi taynit, beddren zzay s ussan, war ttecti tamurt, itemsacti ak ixef nnes: “min d ayi d yewyen da?!”. Maolik i da s ioedder ad isghuyy, iri yesghuyy. Ijjen wass netta deg waber( ) ak ijjen umedduker nnes, dvrin as d iseqsan nni, ibda itxemmam: umi ghar yini, umi ghar yeccetca, mani ghar yesduqqezv aoebbuz ghar s deg ur. Yarra iseqsan ghar wur nnes uca icsi deg ijjen izri n remrah, inneqreb d ghar s umedduker nnes: “- a tekkid di taqdint a muhend? * iwa qa aya umi nessen ay amedduker, tammurt nnegh hsen zi ta. - Maca meolik war d ay s bu zzvradv. * Mammec nnan rejdud nnegh: “tafdvart isvefdvawen, ura ttrid n imettvawen”. Mammec mma tegga tamurt nnegh, ura ttneghit a d tamara, zi d ghar tenqar ar gha teghri: macca s ubeddi, tazeddight di rkuri, mermi ghar tsvebned mermi gha teggd amensi, ticri gha refjurat di tsvemdviwin d idefrawen, ntemsazzar deg ibriden zeg uqedduh a ghar wa, d rxezrat s ughezvdis d useoqar, axmi ghar sn ntettar, wadji ammu idja tghiregh ay amedduker. * xad tennamed a Muhend ad c teojeb Pulanda ”. Rahen ussan usin d, Muhend igga recwaghedv, idwer yeggûr s yiri nnes d azirar, tedwer ghar s Pulanda am dcar: tawwart tawwart, amcan amcan. War yeqqim Muhend itempafa ghar refjurat ura itemsazzar x ibriden di tsvemdviwin yegga “ssumaj”( ), yedwer ittvettvesv gha refjar war d itnakkar ar aoecci, war yethessif i wsvebben ura i wmensi. Zi dgha yfaq zi lbar( ) a ghar wa x tzeyyat d reqmar. Yettu nnper d wussan n twizawin, yettu ori yettu Hemmu, yejja yemma s tetru teccat deg ifadden: “a mmi Muhend inu”. Tesghuyyu, tragha: “a dwer d a mmi inu, a dwer d a tsa ynu”. Tegga s ict n tesfift teccur s imettvawen, ttettar zi Muhend ad yereggêh, ad tt zvar mahend teddar, ad kids tfareh i wur a. Mmuh war yuci mani yewdva rami gha itesra imettvawen n yemma s tvwettvan d zi “musajjala”. Yarwi d rehnudv nnes ittvef d “tviyara”( ) yufu d ittvesv x ifadden n yemma s, itoawad as… 2002 Tawiza. . 
