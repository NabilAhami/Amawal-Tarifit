 uïïun 152, mggyur 2959 (Décembre 2009) Tamazight Tullizt: Inwjiwen n ughlluy Yura t: Mimun Amsbrid Tfuct tghri. Nqqim aghzdis x ughzdis x tbadut, awarni taddart nngh. X arragub, acmmudv nni ttejja tfuct awarnas ixssi, ils idvfar wnnidvn. Zg wzwraragh ghar uwarghi, ajenna issnta itziyziw. Tirart n tfawt d tst tticc i yzghran ca n tfras nnidvn ur djint am tinni n wass. Twettva d ict n tffrawt1 sneyfan ghars wurawn n iwdan d imddaren: ur ttsrid awar ura d asbooi ura tazut ura d asjiwjw. Aghzdis xf ughzdis, nssusem: nc d ymma ur tmsiwidv s wawar. Idvwdvan nns ghettvrn tidmamin n ttsbih, ict tdvffar tnnidven. Udm nns ynnirsen2 tmsdvfarnt xafs tfras n tmulli3. Ssnegh is ur kidi tdji – aqqat mani nnidvn, akid ca n iwdan nnidven, ur ten ssingh nc. Tteg akidsn awar ad msagren ghar ughlluy, x tbadut n awarni taddart. Xmi ghad isala umsawadv, ad tbedd, ad ay ttini: «kker ammi ad nadf ghar babac». Iwdan a n ughlluy, ur d ttisn lbda: ict n twara tenna yi: «tittvawin inu ddakkwalnt id urant!». Mani ttaf anict uya n tffrawt ghar ughlluy?! s wass ur xafs tharrted: ad tinid days ayraw n tmgharin! ur tssined aqqat jar txswin, tdveffi nigh ttezzvi; ura g iyyer ttekks d armu i tfunast nigh tmjjer imarmez; ur tssined aqqat di tgharghart tdarrez tabisvart nigh tssray imarmez; ura tqqim ghar tsirt, tharri imarmez – ca d iwzan, ca d taneghda: ad yttecc, g wass nni di ymjer, d afrfur, d aryun, d zembu nigh d tazvmmit!; ur ttessned aqqat ghar ifllusn d ifruryn idvnnat, ttettvf ten ijjn ijjn, tssekka ten zi titv n ulgzim («zi tittvawin n iwdan», tenna yi umi tsseqsigh: maymi sn ttgged amnni a ymma ?); ur ttssined tarbu aqbuc, tettvef abrid n tara tazggwaght, ad taym aman n tissi; ura tessars d tadvuft, tqqim ad tqardvec; ura tssekka tasettva x isuray n taddart, nigh ttari d zi taddart n la Tlaytmas zegga xafs tssij, tegga s mayn ghad tecc, tsrir as ihrucn nns, tssird as, teqqn as, tssufgh t d ad tqqim di tiri, adu tsrighwa; ur tssined… Xmi ttghima x tbadut ghar ughlluy, di tectut di tteffgh Tmurt zi tfawt hama ad tadef di test, di fssynt twilawin4, ddakkwalnt d iorbab, di ssusumn imddaren, tbeddaln iwdan, ddakkwalen d nitni-ur-djin d nitni, aswingm iddakkwal d tirja – rxdnni, mala tzvri t, ad tinid ur tdji d tenni d amettudvt nni tugha ur itiwdven ad tecmez azdjif nnes: tarsa, udm nns isfdv, tffgh t tzwegh nni n wmarri d tamara n wass; idvuwdvan nns sqiccimen i tedmamin n ttsbih; tittvawin nns zvwant, jmmdvent: twarant mayn ur twirigh. Wi ttwara? Ur ssinegh! Udm nns iddakkwar d tisit, tmsdvfarent xafs tifras n yinni ttwara. Wi kid ttemsawadv ymma gw ghimi nnes n ughlluy?! Amenni kuy aghlluy: nettat twara, nec twarigh t ttwara. Ar as srgh ttini: «kker a mmi ad nadef ghar babac, issudjs uya!». (Mimun Amsbrid) Tizmilin: 1 Le calme 2 Serein 3 Tendresse 4 Les formes 2002 Tawiza. . 
