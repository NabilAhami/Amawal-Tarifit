 uïïun 160, tamyur 2960 (Août 2010) Tamazight Tarezzut: Tiharyadvin n tayri deg amud n “Reowin n tayri” n Karim Kannuf Yura t: Said BELGHARBI -Tayri deg usefru arifi: Deg attvas n isentilen (les sujets) d tighemmar i di yenna umedyaz arifi izran nnes, tighawsiwin a ntaf itent attvas qqnent ghar tudart nnes d tmukrisin i di iteddar weydud, am tmukrist n tazwagt (l’immigration) d tmagit d tarezzut xef tiseqqar d wattvas nnidven, maca mara nekkar negga ijj n usijji xef usentil n tayri deg usneflul arifi ad naf itawi tasghart temghar zi marra tasekla itwannan nigh itwarrin. Mara nekkes affray xef tasekla tarifit ad netwara abarru n izlan qqimen d agra, tawyen d xef tayri d arridva d tmukrisin nnes, d imenghan d ixeyyiqen d ubettvu nnes, izran a day sen ijj n reorasi n umawal yemghar s wattvas, yeqqen ghar tayri, am: (bunarjuf, lkiyya, llif, ixedjadven, icekkamen, tisennart, rebhar, rebput, timessi, tameddit, bettvu, mami, tmamit, mudrus, tmudrust, ur, tayarzawt…) zzat i marra tibridin n trumansit; ghar yedja tighuni ikd temnadvt n arrif iffulkin, d tkarda (carte) n tewtemt d uwtem amazigh. Deg issegwussa ya imeggura, iked umussu n usneflul d tarrit n taynit i tirra s tutlayt tamazight, ntaf tamedyazt tarifit ura d nettat teghza tt tayri, mammec i tudef urawen n irifiyen, aydud a itwassnen d ayt n ufra d tirelli (la paix et la liberté). -Tiharyadvin n tayri deg amud n “Reowin n tayri”: Tabridt n tirra n usefru arifi tennufser zi tgharast taqburt, asefru ya yiwedv ad yemqudda ikd usneflul amedvlan, s isentilen d tebratin d timitar i yeksi di tirra nnes. Wami arezmegh tiburjatin n udelis n Karim KANNUF(1) umi yegga azwel: “Reowin n tayri”(2), ucigh iked arbu n tayri itbeqqadv taycitin inu am usteftef n tefsut xef iyemmumen n tidrin, ssurfegh jar isekilen nnes, swigh zi tizedvt n tawarin nnes, uffigh ixf inu deg ammas n tbehhar, ijeddigen nsent d ighedduten n yiwaren ssvuren s usefru, mani i yiwed uzrawi ad yini min war izemmar ires ad tyini. D tidet dinni ca n taycitin war ghar sent bu wawaren, maca azrawi negh yenna tent d asefru, wami d idarreo i yijj n tesvmut n tiwarin, issessu zzay sen isefra n udellis, mani azrawi issawar ghar taycint n umeghray s taycint n tayri, ntesra ghar s yeqqar di tqessist umi yegga azwel: “Axmi tesniomired…”:(3) Di tubudvin nnem ttacigh akid tenannit Ttacigh qao min day m, xaf min day i ttinit. Axmi tesniomired, ttmehhec day m tisit Mani oad ur inu aneglan n taycit! Deg udelis n “Reowin n tayri”, mkur taqessist ttasem zi tennidven, mermi mma teghrid taqessist ad tinid tin tif zi ta, isefra n udelis cennun ict n tsinfunit n tayri, maca rebda itghima udelis yarbu xef tefray nnes yewt n usentil, tiqessisin nnes msarwasent, tnessisent id marra zeg ict n tenda, taghbalut n tayri. Deg ughezdvis a nzemmar ad nini xef “Reowin n tayri” d adelis amazigh amezwaru idi ntaf tiqessisin nnes marra d tacniwin n usentil. Maca tiharyadvin n “Reowin n tayri” arrint id azal i tirra xef tmexsa d aridva, di “Reowin n tayri” ikessi yanegh uzrawi ghar ijj n useqsi itarjiji jar irsawen nnegh, ma nzemmar ad narri tayri s tmazight, nigh ad narri tmazight s tayri? Ntesra ghar uzrwai itarra d xef useqsi nnegh, mani yeqqar xef uoban n udelis: Necc i ghar yarren tayri tessawar tmazight. D necc i d as ghar iggen di qao ur tazeddight. Asefru inu d reowin d tnight asl tnight. Yudum xaf Wemasterdam shessen as dg Utrixt. Ntaca iked wawar axmi nni d itarezza tfuct d tisefdvawin n tfawin, ibettva tent xaf negh d tqessisin d tiwsin, awar itarezza jar imezzughen negh am iceqfan n traxt, mara narra acedvriq ghar umas ad narr taydurt n tayri ghar uraq nnes, di ghar nsess tizedvt n wawar ghar yedja ijj n lgha yefsus am umudjegh n waman xef taryiwin n idurar d izughar, mani tent yarcem Karim d tudart di tefray n udelis nnes. Ntwara azrawi issen ad ikeffedv awaren, ad ten isettef ijj zat i wennidven, ad ten yegw, ad ten ifren zi min yexs netta, mani yezzvu attvas n tawlifin, issemqudda tent ikd tamiri nni zi yuffes ur nnes, d urawen nnegh, deg usefru ya issawar ghar icten zzay sent, mani das yeqqar, cem temsarwas d ikd wazvri n tfuct: (4) Mara texsed ayi, day m Arebbi ini t Mamc d am t iqqar ur inu s tghuyyit! Ad am ggegh tameghra di tziri, ghar ini t! Ad snewjwegh itran, ma tfuct, d cemm nnit! Isvuruf s tayri xef tfednin n wawar, itmurud xef tma n taycitin nnegh, mani ntaf yewca azal i tighit n wawar n tenni s wawar n usefru, awar di yarra taynit waxxa azrawi itaca iked ixf nnes yemmut, yeqqar: (5) Tiwalin nnem d artax, di raxart inu areffsent, Sfaqant ayi afaqi, mmutegh, shessegh asent. Tiwalin nnem d ayer, necc d tisfay nnsent. Amcum xaf sent yuyer, ifteh laggwaj nnsent! - Tayri yemmudven s irizazen n umezruy amazigh: Deg amud n “Reowin n tayri” anagi n taycitin, mani d anegh ikessi uzrawi x trict n uxarres nnes, n zegwa ghar ujemmadvin di yusus wur n umiri i yeccin “Bunarjuf” xef tgellidin n umezruy, Tunaruz, Numidya, Buya.. yarecmen twangimt nnegh s tiwalfin n tayri, aswingem n uzrawi ghar wazal n Tamezgha d ayt bab nnes, tyejjin ad yarri tutlayt n usefru nnes s uraghi ghar Numidya, u netta itghughudv ghar s am radj n usafar zi qqao rattvan nni day negh, itwara ghar s d aman n tfeswin i yessexsayen afadi: (6) Mudvegh tifras nnem, a Numidya mudvegh S qao ilsawen n umadval nec oad ghar m ffudegh! Mudvegh necc mmutegh, mudvegh nec ggwaregh S izenzaren n tfuct, s isekkilen n waregh Cemm d aman n wedfer, cemm d advu i sekkfegh Cemm d asafar i buhber i mermi mma percegh. Deg ijj n usennif nnidven, zi tmedyazt ghar yedja uzwel: “Cemm?”, i tettar zi Tunaruz ad teffegh zeg ughamus d uxemmer nnes, ad tini tighuyyitin nnes s tamagit ghar midden: (7) Iwa, ini a Tunaruz! Ini asn min teonid. Aqqa d attvas xaf m nnan, xaf yixf nnem war tennid! Itmuttuy d zzay negh Kannuf ghar iyyar n arrif, ghar tayri i “Buya” yeqqimen teddar d tanettit deg urawen nnegh, zzman s tizemmar nnes yenti idurar, maca war yuffi bu mammec zi ghar ighdver amezruy n Buya, ntesra ghar uzrawi itemzawar iked ixf nnes, d tayarzawt xef ijj n wakud n waregh; yezli am usvemmidv iked wussan: (8) Buya, a tagellidt! Min teggid i yiwdan? Cra d aseqsi tejjid, cra sscan s idvewdvan. Radjagh nnem d ill, laggwaj nnem d itran, Tillawt nnem tuyl ghar tayyut n izewran - Asyuri: Waxxa nenna, waxxa nedvfes awar xef wawar, rebda tghima tayri d ict n taycint ghar s adghar nnes ghar marra ayduden n umadval, maca ghar s ura d tazedight deg ires d ur d umezruy n wayduden nni, mkur ijjen mammec ghar s isekwedv, d mammec das issrufa d ashinneb. Di tumayt n imazighen yeqqimen teddar di twangimin nnegh, tanfust n “Isli d Tislit”, tamacaput n ict n tayri ghar s azal nnes, ghar s amezruy, ghar s ura d ijj n unaruz imghar ghar usirem n imazighen, aydud n tayri d ufra. Karim Kannuf, di radjagh n “Reowin n tayri” ispucc d xaf negh tiharyadvin n tayri, issenxuxer anegh taycitin nnegh zegga tugha ttvesent, yegga day negh ur mahend ad nexs ayawya negh, u war dinni min yedjan yif zi timsexsa tughrist (sacré) deg umeddur d izumal n ufgan. - Imsedwar: 1)Irur deg 1969 di temdint n Nnadvur, igaj ghar tmazirt n Uliman assegwass n 1990, issufegh d kradv n idellisen marra di tmurt n Lmeghrib: “Jar asfedv d usennan” 2004, “Reowin n tayri” 2008, “Sadu tira tira” 2010. 2)“Reowin n tayri”, Karim KANNOUF, Trifagraf 2008, day s 206 n tisniwin (pages), yegga s aseggem n tira imsermad: Hasan BANHAKEIA d Elhussayen FARHAD zi tgharast n tghuri timazighin, Taseddawit n Wejda. Yurra s isekkilen Alatini d Tifinagh. 3) “Reowin n tayri”, tasna wis (48). 4) “Reowin n tayri”, tamedyazt n “Axmi tesniomired…” tisniwin wis (48-49). 5) “Reowin n tayri”, tamedyazt n “A tiwalin nnem!” tasna wis (64). 6) “Reowin n tayri”, tamedyazt n “Numidya” tasna wis (85). 7) “Reowin n tayri”, tasna wis (22). 8) “Reowin n tayri”, tamedyazt n “Buya” tasna wis (80). (Said BELGHARBI ) 2002 Tawiza. . 
