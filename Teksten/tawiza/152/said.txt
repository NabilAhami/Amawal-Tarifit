 uïïun 152, mggyur 2959 (Décembre 2009) Tamazight Ameghri: Ungal n: “Nunja, tanecruft n izerfan”, aseffsi n iceddan n weydud Arrifi Yura t: Sliman Belgharbi Tamezwarut: Ghar warni sin n idlisen n tenfas tiqudvadvin, ¨(Asvwadv yebuyebhen) d (Asfidjet), i zi issenta umarir amazigh Said BELGHARBI abrid n tira nnes deg usuffegh n idlisen n tsekla tarrifit. Deg idlisn a imezwura n umarir yegga tizzemmar mgharent mahend ad yewc ij n wudem i tira n tenfust taqudvadvt di Arrif, udem a i di netwara tifraz n Arrif, ameddur n irifiyyen, d imxumbar yeqqnen ghar tudart deg idenadv ad yidva nsen. Amcubbec n Said Belgharbi iked tira, ura d netta d ict n tenfust umi yewca umarir Arrifi tudart nnes, tira n usefsi, asefsi i iceddan n weydud. Tira n usefsi d ij n tazvuri umi yarezzu ad yegg umarir, izvewran iked tizemmar n imariren irifiyyen n yidva, igg i tarin deg iyyar n tenfust d ungal. Waxxa tira deg iyyar n trifit d tsekla nnes, teggur zeg issegussa izeryen ghar zzat, s tizammar n yenni yeksin s wemnus n imar n tira s yires Arrifi. Deg ungal nnes (Nunja tanecruft n izerfan), i d yusin am ij n mezri ghar umarir deg usemghar n tenfust ad tedwer d ungal, i di yessawar Said Belgharbi x timukrisin yeqqnen ghar umezruy d yidva ad yimar n weydud Arrifi, d tmurt n imazighen n Tamezgha, abrid n tira i di ntaff radjaghet n taycint d tidet n wawar, d tghuyyit ghar tirelli n utarras d weydud. 1- “Nunja” tamghart n tamara: Tanfust n Nunja di jaj n ungal, d aceddi i di yesmun umarir ij n uoebbuz, yennugh deg wur nnes, d wemxumber ameqqran i di igg iteddar weydud Arrif i t yejjin yeggur ghar ticarmin d marra izuray n tudart zeg wattvas zi wami, tamghart d tisit i di netwara rimart d ghezzu n uhewwas, yeggin am twengint n imazighen. Yeqqar umarir di ungal nnes: ”Di Tamzgha tugha ur da ghar negh bu reprac, reprec yus d zey manis nnidven”. Asebter (page) 11. Kulira d reprac ineqq maca di raggwaj nnes ghar umarir yarezzu ad day s yesmun marra min ireqqfen irifiyyen n repracat d tamara i di teddar Nunja i terqef kulira, i di teddar n marra imazighen umi ten d yudeff uzref n midden d lbarrani ghar tudrin nsen. Maghar min tegga Nunja ar ami tarbu anict uya n isendifen, izerfen n tirrugza yejjin Nunja ad teddar di tamara, izerfen n midden i zi dewren imazighen ssegguren zzay sen tudart nesen, izerfan yejjin baba s ad ihuz yedji s ad inegh tasghart n temghart di tudart nnes. Manawya itwara t umarir d ict n tewwart n umenghi yarzvem uhawwas mahend ad yacar tamurt d temghart n umazigh, i tugha yedjan war izemmar ura d ijj ad ten ihada. Amenghi umi ggin amcan di Tamezgha jar waryaz d temghart, jar baba s d yedji s, jar tirrugza d tmettudvt, tugha war yedji ca ghar imazighen, suya tudert nsen temmut, tedwer am tudart n uhewwas. 2- Amxumber n wenneghnit: Deg ungal a yeccuren s tasertit, ntaff amarir issawar x tighuni n uxarrves n urrifi, iked midden s ijj n wudem iweddvar n irifeyyen, axarrves deg ixf nnes d imunas nsen, advfar i teggen irifiyyen i tmukrisin n tmura n midden yejji ten teddaren di tudart n midden, huzen imxumbar nsen mahend ad ddaren tudart n midden am imxumbar n Falastvin d imxumbar n Waoraben iked Wudayen deg issegussa ya imeggura i di tedwer d tmukrist tamzwarut umi arrin imazighen taynit. 3-Arbatv, tamzida: iraqqen d iseqsan: D tasmaqalt i itic umarir x sin n iraqqen day sen ict n rxezrat teccur s iseqsan x tidet iraqqen i yetwara, nitni i yeksen amcan n izerfan n imazghen, tamzida mani tedwer teksen day s tasghat n irifiyyen s yisem n Wakuc d Arbatv tamurt i di twahewwes tesghart n Arrif s yisem n tamunt tanamurt. Iraqqen a d ict n tidet i di iteddar urrifi, war izzemmar ad ixarrves deg ibriden n tmurt nnes ura deg ixf nnes, yesmghar s midden issmezzay zi dcar d tmurt nnes. 4-Tussna d uffugh zeg imxumbar a: S rxezrat nnes yegwjen, i yetwara Said Belgharbi tawwart n wuffugh zeg wemnus ameqqran i di iteddar weydud arrifi, i itrahen itweddar ixf nnes, suya taflamanit nnes tedwer deg ifassen n midden, yedwer war izemmar ad ixarrves, ura ad yiri, ura ad yesghuy. Tussna d wemsawadv n weydud izemmar ad yejj Arrif ad yeddar deg ict n tudart nnes, ad das yegg izerfan ness i tarwa nnes. Suya ntaff tatarrast (caxsviya) n Idir am ijj n wesfedv yescana tighit i tarwa n dcar, am ijj n wareqqas n Wakuc n tussna yus d ghar tmura n imazighen. 5- Tutlayt n ungal: Tabrat n tira ghar umarir deg ughezdis n wawar i zi yarcem ungal yudes ghar tira n usefru, suya nzemmar ad nini iwca deg ungal a ijj n wazvri i tira s trifit. Mammec ntaff attvas n umsawar yudfen (munulug), manawya yejja amarir ad ifelsef di tira nnes, ad yewc nigh ad yessiwer x rexezrat nnes ghar tudart. Itegg tizemmar deg iyyar n useggem n tira s tmazight n arrif, i ticc as tnufsetc ad tmsawadv iked ixf nnes deg ixf nnes d arrif, d temsawad ikd udmawen n imazighen n wawar mani ma djan di Tamezgha, tabridt a n tira tzemmar ad tiri d asghun iqqen ghar iyyar n ughimi n tutlayt tarifit d tamazight. Suya nzzemmar ad nssiwer x uraqq n tasekla d tagrawla tadelsant (tawra tiqafiya) i yedjen ghar tira n Said Belgharbi 6-Timanitin titaresen (Psychologiques des personnages) n ungal: Mara nekkar ad narzu ad nezuzzar timaniten n ungal umi yewca umarir tudart di tenfust a, nzzemmar ad nessiwer x wemsvebdvi n tmeddurt nesnt, mammec temsebdvant tebratin yarezzu ad zzay sent yessiwedv umarir ghar imeghray (Les lecteurs) n ungal. Deg ughezdis a ad nessiwer x sin n timanitin (Les personnages) i tiraren deg wezzay deg waduff (daxer) n ungal, umi temsebdva “tabsikulujit”, jar iwdan i yuggin ad ddaren s izerfan iqburen, arezzun amaynu d tudart am Idir d Nunja. D yenni yumnen s izerfan imenza i iweddvaren marra min d yedjan d amaynu ghar dcar d ijj n rmewt i marra izerfan umi tugha teggen tudart am Umghar, baba s n Nunja d Refqi d Zulixa. Yarezzu umarir ad yescen, iceddan yedjan di tisi n tudart n dcar, iceddan i temsebdvan ca ghar s aceddi iked arrimet nnes, ca iked tusna nnes ca iked temgharin ca iked aryazen ca ghar s aceddi iked tudart, suya mahend ad yeswedv i ict n tesmaqatc x tudart d iceddan nnes yessiwer x yewdan mani yenna: (Dcar d tazubayt n iceden. Asebter (page) 24) 7-Akud d uraq deg ungal: Deg ungal a war nzemmar ad nessiwer x wakud n tidet i di temsar tenfust a, nigh d ca n wemcan itwassen di arrif, suya itghima zmann d wemcan n ungal d iji n useqsi d ameqran ghar umarir, aseqsi nzemmar ad xafbs narr marra axmi ghad nghar ungal umi yarezzu umarir ad yirar deg uzedjif nigh di twangint nnegh, ghar umarir amazigh Said Belgharbi war t yecqi zmann nigh d amcan, yecqa t ufgan d tafgant Tamazight. Suya nzzemmar ad nini aqqa tawengint n umarir tarezzu imazighen ad smunen axarrves nsen ghar wenni nnes, axarrvesv deg imar n Arrif d Tamazgha, suya tira ghar sent ijj n raggwaj d ameqran xmi ntaff amarir issexdam iman nnes attvas d min day ghar jaj n ixarresven yarezzu ad tyisi ghar tira ghar ict tudart war tmetti s ticri n zmann d ubedder n wemcan ghar wakud n tira, tudert tameggarut n uxarresv mkur amarir yarezzu ad inegh axarresv nnes s tira, axmi amarir i tari x mindi yedja yezginfa s wur d yixsen. Tameggarut: Nzemmar ad nini aqqa amarir Said Belgharbi di tira nnes d ijj n tewwart n tazvuri yennurezvmen deg webrid n tasekla n arrif, tawwart umi nesittim rebda tudart ghar zzat am ict n tburjet nesajja zzay s x umeddur n irifiyyen s tittvawin n umaru n Said Belgharbi, d iseqsan d imeqranen i tegg weydud x ixf nnes d iceddan n waryaz d temghart, umi i yarezzu ad affen ufughen. Mammec nzzemmar ad nini aqqa tira n Said Belgharbi d ict n uceddi ghar umarir i yerazu ad tt yessfesi s tira, mahend war yetghim d amnus yisi t umarir x weorur nnes am tisi tmurt idurar nnes. Sliman Belgharbi BURGUS/ SEBBANYA 2002 Tawiza. . 
