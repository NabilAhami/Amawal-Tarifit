 uïïun 152, mggyur 2959 (Décembre 2009) Tamazight Ijjign gh lqaloa n umggun Yaru t: Racid Najib Sifaw Manwa jju ur isllin i tamdint n lqaloa n umggun? manwa ur isllin f unmuggar ns n ijjign lli ittuskirn gh kraygat asggwas? nkkad tamdint ad tamazight nskr gis yan umuddu, nawi d tanfult ad f unmuggar n ijjign. Abrid n umuddu Igh yumzv ufgan abrid n umuddu s tamdint n warzazat gh ixf n idurar n atvlas axatar, rann yafi ixf nnes gh uzwu irwasn win n tnzruft. Akal iqqurv ur gis kraygat imghi, aman nttni drusn, tigjjaf n taqayyin llant gh kraygat tasga, aklu n icdran ad illan gh isaffn d tghzratin llanin gh tsga yad, zgh asif n zat a rasif n fad… Tktar tamdint n warzazat s taddagin n tgjjaf. Imma gh tsga n skura: inna s tiwit n nk, ar akd ittbayyan ugjjuf, gh ukwim ar tudgha, ar taznxt d mhamid lghizlan. Macc afgan ikkn tasga n utrim, ard ittafi gh tama ns yat tnatamt llinn ur itam gh tudrt ns, gh yat twargit llinn ur ikkin ixf ns adlli, igh izzri mad igaddan d kkumraw n id kilumitvr, ard ittafi ufgan ixf ns gh yan umadval igan amaynu, amadval yadvnin, amadval ad ur ad gis nkkrnt tgjjaf lli nmyar gh tsga yad abla gh mad idrusn, amadval ad amaynu ur gis llin abla ijjign n tmazirt fulkinin ttussanin s tmitar nsn gh ubaraz n isafarn d tghawsiwin n ussfalki… Timitar ad gh wan anaw ad n ubrid ar agh ttinint d ar agh mmalant mas nlla gh tsggiwin n lqaloa n umggun. Tamazirt n ijjign Ar ttinin middn n tmazirt masdd wanna ikkan tamazirt n lqaloa n umggun gh yyirn imzwura gh usggwas, izvdvar ad yanni tazgzut ipyyan n kra n taddagin mzzvinin mu ttuzvlayn uzunn nsnt s ighrramn mzzvinin n uzvrvu nghed s taddagin n uknari ghmklli nit sul skarn middn gh tmizar yadvnin s timmad nsnt. Igh nlla gh ubrid, ur nzvdvar ad nanni isnnan n taddagin ad, macc gh tizi yad n usggwas, nzvdvar ad nssn masdd taddagin n ujjig ad ig mayann, ajjig ad nttan lli d ur ittmghin abla gh tsga yad gh tmazirt n lmaghrib. Waxxa nit mmaghn idbu icnubbucn gh ubaraz n tayyirza ad smattin tanqlin ad s tmizar yadvnin gh illa uzwu yadvnin irwasn win lqaloa n umggun, macc ur ufin i mayad asafar acku gh tgira iffugh asnd yan ujjig igan amaynu ur irwasn wi myarn middn gh tasga n lqaloa n umggun. Lqaloa n umggun tga yat tmazirt tamghribit bapra ifulkin illan ngr tidrarin n tbrxact d talatin n ayt ihya, ur nn akk bapra taggug tmazirt ad f wasif n dra, tga nit nttat yang h wassif llin ittffin gh wasif ad mqurn lli bapra ittussan gh iffus n tmazirt n lmghrib. Mac awd yan ur issin maxx ttussan tmazirt ad tamghribit s tguri n umggun, macc icnubbucn d - gh abaraz n tutlayt d tawsna tamazight ar aghd akkan tifawt f mayad, ar agh nit mmalant masdd ammag n tguri yad « amggun » igat wi iggunn : azzan igunn gh uhlig n mas ur tad iffugh. Gh brrva n tamdint, ddrn middn gh snat tghzratin n wasif, ngr tghula bapra mzzvinin, lli mu tddu imikk s imikk tamagit nsnt ula amzruy. Gant tighula d tigratin bapra mzzvinin mad igan nit tamukrist n tidt gh twwuri n tayyirza n ijjign, mayad nit add yiwin lligh bapra ffughn middn gh tmazirt n lqaloa n umggun, mmuddun s tmizar yadvnin llinn yaggugn, fln tawwuri n ijjign ar siggiln s twwuri tamaynut magh ad tbbin tubbuct n ughrum i tarwa nnsn d tawja nnsn. Ghikann add yiwin lligh ddernt tawjiwin n tannadvt gh idrimn lli yasnd ttazenn tarwa nnsn gh tmizar yadvnin gh brrva ula gh ugns n tamurt n lmaghrib. Ku mad ila usggwas, llant gh tamdint n lqaloa n umggun tihuna gh anzzant tighawsiwin lli d ikkan ajjig n tmazirt zund: aman n ujjig, tujjut, asrrad, aman n ujjig irksn d wargan… Tlla ghinn ula yat tawsna izzigzn ngr imzdaghn n tmazirt: middn ar bapra siggiln s ijjign lli ganin imzwura isd ffughn, acku ar gisn ttuskirnt tuktt n tghawsiwin, gh llan tuktt n tghawsiwin zvlinin s isafan jijjinin tuktt n tmudvan. Ijjign ad imzwura gh madd yuckann gh yyirn yadvnin ur ad gisn ttghaman abla isnnan. Ass n tyyafut Issnti wass gh zikk, ipyyu gh zikk. Timgharin n tmazirt nttnti ad iswwurin gh twwuri n ijjign gh urtan ul igran lli srsn zvlinin. Swwurint ghinn timgharin mqurnin ula tifrxin mzzvinin, ar skarnt tawwuri yad gh snat tassaoin gh wass gh tizi llinn ur izzrin ayyur n wadvan gh usggwas. Macc nzvdvar ad nanni masdd tuktt n tmswwurin gant tifrxin mzzvin lli flnin tighri gh tinml kcmnt abaraz n twwuri zgh mzzvi nsnt. Ijjign ard ttaggan ighd tugga tafukt, ur a ttghaman gh umras ad abla yat mnnawt tassaoin, igh ur ttubbayn ijjign ad gh uzmz ad, ar ttvarn gin zund alim ngr iwalhcicn, ur yad gin i tsga yad ula xtad. Tzzugaz twwuri, ar ttbbint timswwurin ijjign llid ffughnin, willid ghamanin ur tad ffughn pati isa ka ttqln s yan wass igan amaynu, radd nit yack gh mann ur yaggugn. Igh tlkm tassaot tiss tzvat, ar tpiyyu twwuri izvlin s tmgra n ijjign imaynutn, ar ttasint ilmma tmgharin tassllatin iktarn s ugudi n ujjig s dar «talmizant n usakun» lli ghinn isrs usakun n usmmiqi gh kraygat ddcer gh llun urtan n ijjign, gh umras ad agh ad ttmun tyyafut, ar d gis ssgughn s tgharast n usmmiqi «iman n ujjig» nttan nit ad ittddun gh tacckarin mzzvinin s tamazirt n Bariz lli igan tamazirt tamadvlant n tujjut. Gh mad izrin, kkan ttin tuktt n tawjiwin n tmazirt n lqaloa n umggun ar smqqint aman n ujjig s tgharasin d tghawsiwin tiqburin zund tin wanas d tin wakal. Macc ghilad tagharst ad taqburt ur yad tssfugh, snfln tt s tgharast tamaynut lli d tiwi tmuknant yawi ttid usakun n usmmiqi illan gh tmazirt. Igh myarn middn ad ttobarn tayyafut n tayyirza ad ttobarn tayyafut n tayyirza s kilogram, tayyafut n ujjig nttat ar ttuobir s lmitruyat urd s iqndvarn, mayann ad yiwin lligh agh yagh akkan mraw idmitru n ujjig ad yan ukilugram n ujjig isvfan. Afad ad nsmmiqqi yan ukilugram n iman n ujjig, illa fllagh add nawi mad igaddan d yan ttvun n ujjig lli d bpra ittukkasn gh urtan, mayad ar ittddu s tamdint n Bariz lli igan tamdint tamadvlant n tujjut, ghinn agha tt anawn ggutnin n tanasin n tujjut bapra ilan atig. Igh ipyya uzmz n ujjig ad, ar iswwuri usakun ad illan gh tamdint n lqaloa n umggun gh usmmiqi n ujjig n lyasmin llid ittackan gh tmazirt n uzmmur. Ghmklli ttinin imzdaghn n lqaloa n umggun, ur aswwuri usakun gh ujjig n tmazirt abla gh tizi igaddan d wayyur n wadvan, gh tizi yad agha smmiqin imswwurn ajjig n tmizar n umggun d dads, ar ttmaghn add ssfughn aynna mu ufan gh iman n ujjig, ayllid ighaman ar dagh gis skarn aman n ujjig, nttni ad bapra inzzan gh igadazn d inmuggarn s tukkt. Tayyafut n usggwas Tayyafut n ujjig gh usggwas ad ur bapra tssusim imkrazn n tmazirt ad, ghikann a fur tsskcim tumrt s ulawn nnsn. Mayad ad ttinin tarwa n tmazirt, acku tuktt n igran d urtan n ujjig yuttn yan iggig igguran imunn d usvmmidv lli ikkan tamazirt n lqloa ayyur igguran, mayad nit ad yawin lligh tdrus tyyafut lli usin middn. Lligh tdrus tyyafut, tdrus ula twwuri gh usakun n ujjig illan gh tmazirt : lligh ttin ikka usakun ad ar izzray uggar n kumraw n ttvun gh wass gh mad izrin gh uzmz izrin, ghilad ur yufi ad izzri abla mad igaddan d uzgn n ttvun gh wass igan yan acku tdrus bapra tyyafut. Tamukrist yadvnin lli f smummin ayt tmazirt igatt atig n ujjig, lligh ttin ikka watig ad ibidd gh sdvisv idrimn ghilad yukig watig ad ar kradv idrimn, ar ttinin imzdaghn n tmazirt lli swwurin gh twwuri yad izvlin s tayyirza n ijjign ur asn yiws as tt bapra awin gh wanaw ad n tayyirza, ghikann nit afd iggra as tt awin middn n tmazirt ad gh tamkrazt n tghawsiwin timaynutin, willi ddar illa ujjig ar t sgharn ar kigh iqqur afadd ad t zznzin idbu ticka s watig ifulkin lli ran. Yat tghawsa yadvnin lli s fllagh illa as tt nssn : ajjig n tmazirt lli ittussan gh lqaloa n umggun ur igi abla yan imghi n tsnnant, ar tin tggan imkrazn n tmazirt afadd ad tid ssutln i tyyafut n usngar llin bapra tggan, nttan lli igan tirmt n ufgan ula tin imudar. Tar timitar Izvra unmuggar n ujjig n tmazirt tifawt gh tamrawt tissnat gh tasut lli izrin. Gh uzmz lligh sul illa ubrrvani afaransi gh tmazirt n lmghrib. Gh uzmz ad nit ad ghd ffughn tuktt n inmuggarn zund win hebb lmluk gh tamdint n svfrvu ula anmuggar n tmghra gh tsiggiwin n imlcil lli ittussan s wassagh n sidi hmad ulmghni gh tsggiwin n imlcil. Awttas igat ad tzzigz twwuri n tmarrayt gh tmizar ad. Gh tizi yad, ar ttinin ayt tmazirt masdd anmuggar n ijjign gh lqaloa n umggun ar fllas ttiws tanbadvt n tmazirt s twizi n middn d umaris anamur n tmarrayt, macc isggwasn gguranin ittukfa unmuggar n ijjign i middn zvlinin, nttni ura swingim abla gh inazvurvn ibrrvaniyn lli d ttawin, ttun azvawan n tmazirt ul imdyazn nns ula ahwac n uhidus, ttun ula tamyurin d tawsna tamazight lli s ittusan unmuggar ttussin srs ula tamdint n lqaloa n umggun mncekk ayad izrin, ayllighd ighama unmuggar ad tam timitar. 2002 Tawiza. . 
