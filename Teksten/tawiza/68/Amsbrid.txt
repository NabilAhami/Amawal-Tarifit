 Uttvun 68, Meggyûr 2002 (Décembre 2002) Tamazight Tira Yura t: Mimun Amsbrid (Biljika) (I Hmed Zyani, yesneddun tamazight) War yedji d axeyyeq _ Marra iwdan txeyyyiqen War yedji d anecredv _ Marra wi s yufin yetnecriredv! War yedj d axarres _ Mani yedja wen war yetxarrisen _ S nnican nigh s usefregh!? War yedji d razv ura d ajawen War yedji d mezri _ Iwdan marra ssitimen! War ghar i ca ad t’ inigh I yewdan war t’ ssinen War ghar i bu tibratin, inu wapa, ad tent ssekkegh Ad tent ssiwdvegh i yewdan Bac ad tagh ad sen tcen. Amacnaw marra iwdan: dvssigh, txeyyiqegh! Amacnaw marra iwdan : trugh tberripegh! Itiri d ayi wmnus D mezri, ssitimegh! War yedji d aya, ura d uyin I d ayi yejjin ad arrigh. Axeyyeq d uberrep D tdvessva d imettawen... Inni mghar d taghrvawin Teggegh tent i wawaren_ Awaren n yemma, bac war tweddviren. Inni d tiracciwin tettvfegh d aysent awaren Nigh inni d izerman n tseddyin n wawaren Ssadafegh ten d tidmamin, huma war tnuwwicen. Ad qqimen munen di min d yegguren. Yemma tessiwdv ay ten d s yires Nec di tira ad ten smunegh D tira i ten ghad yehdvan War tweddvren, war tmendvren D tira i d ghad yessufghen Azvri i d aysen yedjan. Awarni umi tugha tcuni nsen deg izran S tira, i ghad yadfen deg idva War tghimin n yidv nnat. Nec war xsegh ad irigh amacnaw imenza Ssiwren irs nsen, uran s yinnidven Ardvren irsawen nsen I wawaren n midden: Xarrsen d aysen, ucan d aysen Nnan d aysen, sghuyyen d aysen Kkin wussan, usin d wussan Itwawcar wawar nsen Twawcaren ixeyyiqen, Itwawcar usitem. Yetwattu bab nsen Nigh yedwer d wennidven! Jjin anegh d iyujiren, War nessin wi negh yiran Teqqnen anegh ghar wa, teqqnen anegh ghar win. Tira inu d tiyujirin_ Maca rux ad msarrawent! Tira inu d timezvyanin_ Maca rux ad yment Ad arrigh huma ad irigh Ad ksegh timennawin. Mimoun Amsbrid, Biljika, 25/10/02. 2002 Tawiza. . 
