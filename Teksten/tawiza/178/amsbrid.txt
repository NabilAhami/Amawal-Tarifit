 uïïun 178, sinyur 2962 (Février 2012) Tamazight urar n badi yura t: mimun amsbrid ikidaren nni taryen d akid ighzar, tmarran, ssahraten, tsudven s wanzaren. gdaren, zzugarten xf ikidaren nnegh. arbun isvennajen ccuren ur ssingh maynzi; ur xafsen bu igharynen: isvnnajen ttvfen x tbarda s imurar. manis d ttasen? mani gha yawdven? mayemmi tmarran? wi xafsen itazzren? tekkarn d zic, zzat i tyuri n tfuct, nigh awarni ughlluy n tfuct, di tbambast. ghar aggwaj tmwaran di oerbab tmuttuyen. ayt bab nsen d ihudriyen, d igurdiyyen, udmawn nsn arrin. ur tbeddin, ur ssiwiln. imri tafn ili ssdvwen ikidaren xf nyin d asdvwi; imri ufin ili ssiwdven mayn arbun ikidaren nsen. imli ufin ili ssarsen adran nsen. maymmi ur tggen am imkraz: nitni xmi d taryen zi tyart s tracciwin d txuncay n imendi xf ikidaren, ur tmarin, ur ssizziren ikidaren nsen, ur tn ticmn bac ad arnun di ticri….. imkraz abrid nsen ifra: zg wdrar, mani llant tizeddagh nsen, ghar tyart, mani tella tmurt n tyarza, di tuffut; zi tyart ghar wdrar, ghar tmddit. imkraz tkken aked wbrid, ur illi i kid ighzar, ssawaln jar asen s mayn gharsen n tizmmar, tizzvifen: nitni ur gharsen mayn gha ffaren. imndi nsen, arum nsen, ur ten uciren bac ad ten ffaren. innidven, ayt ticri akd ighzran, d ca itffaren!, d ca israkkwaren! isvennajen i arbun ikiddarn nsn, ucaren ten? i umi? mayn daysn g svennajen nni? ur illi d imendi, ur illi d irden, ur illi d arum? inni imqranen xmi xafsen ssawalen ttinin xafsen “ayt trabandu”. mayn ixs ad yini “trabandu”? ur telli ca d ttukkardva: maynzi imri d imakaren ili ur ten tjjin irgazen ad kken di tuddurt nnegh, ili tvfen tn, ili wtin tn, amn tggen xmi ca n umakar di ssuq: wnni ghad ikken yccat days. iwdan n tmurt nnegh ur tjjin tukkardva ad tyem jarasn: ayt trabandu ur llin d imakkaren! amnni i qqimen ayt trabandu d ijn useqsi yuyer g wzellif nnes, ar ami d ijn wass zgw ussan n unebdu. ass nni, ijjen zg ayt trabandu imsbdva x yaytmas, umi id iwdven adu taddart nnegh. yuri d akd tbridt, arami d yiwedv azaray n taddart. kkaren kids yitvan , ndven as tzun, xsen ad t ccen. isla baba i tzut nni, yffegh ad izvar wi dinni. yugha itvan: -arbbi ad ioawen! -arbbi amin! -ssiwdegh d dduzan n badi nnec zi mritc. issers akids baba ijn usennaj, iragha i badi nnegh, iffegh d, iswizzedv ghar bu trabandu s yict n tafart n tnoacin, yttvf it xafs, inya xf ukidar nns idvfar imddukal nns. ca n sin n wussan zzat ad yas bu trabandu tugha yiwdv d badi nnegh: d wa d adwal nns amzwaru zgw ujemmadvin, am ttini yemma, zgw liman am ittini baba. iksi badi nnegh “baliza” (ammu is ittini) nnes, ndvfarit nccin d aythma d istma ghar uxxam. irzm it, yiri ibettva xafnegh arrudv: ta d taqmijjat i mimun, ta d tabhrurt i traytmas… umi isala bettvu n warrudv d timzzvidvin, tqqim di tisi n baliza ict n tgddut d tamllalt zi snnej, d ttazggwaghtt xf ighzdisn. iks it id badi s cway cway, issers it jar angh, irzm it: -ad awm ggegh ijn utvbsi, ad tslm mayn ur tslim ommars! inna negh badi umi tugha d itkkes ict n tcwiht d tabarcant zg ict n tqrabt tccur s ibztvimen n uqartun itissiq. issers atvbsi nni xf ict n tbadut tudar days ijn uyum gw ammas, xf ughezdis n mani d itas utbsvi ijn ughir d amzvyan, amaggaru nnes amacnaw azellif n ufighar, ghars ijn umzzugh itwaksi zzays. issers badi tazellift nni n ufighar xf tma n utbsvi nni abarcan, uca iri itvennedv xf uyum nni; aked unudv nni, nsla ict n tmijja tteffegh d zzays, ttini yas: ”ustvuwanat busifun…. ccixa rrimiti”. awarni wawarn a i ntsla i twara tamezwarut, tessenta tmijja s ughnnej n tmghart s ijn yirs war t nssin. nswedv aya d gw yad: mana uyad!? imri ur din tugha badi jarangh iqqim isfirnin, iskkwedv daynegh, tiri nedvwa s tigwdi. ijn utbsvi, wennidvn , nssenta ntnam akd umdyaz ad i war gha illi bu wudem. tugha kkigh cwayt tamzgida, snegh ad pejjigh: farid al atvrac, um kaltum, ahmd loalami, sabah, najah salam, obd lhalim hafidv… aneghmis n tmeghnujt id yiwi badi zeg ujemmadvin yeffegh zi taddart, yugha ddcar. ass n ssuq, ass di ur tirin iryazen di taddart, munent tmgharin d ttarbatin di taddart nnegh ad slent i macina nni i tghennajen. ass nni ur ghenjent, ur sriwrwent - ugnunt zzat i macina yad itggen kurci nnit. anbdu nni , kuy ass n tlata - ass n ssuq - tmunent xf tmeghnujt ad i ur sent yejjin min gha yinint. d ttidt awar nnes ur illi am wenni nsent, maca din ca ittini yasent belli aghennej nnes yif wenni nsent. anebdu nni badi yegga tameghra. yennas i yemmas d istmas: inint i tmgharin d ttarbatin: kennint ur tghennjent ca. jjnt macina ad tghennej. amenni nnit: ass n tmeghra iqqen badi macina nni ghar ijn rbuq am wenni n yinni iznuzan arpaj di ssuq n trata, yuyr it ghar thnact n wecfir, issigh it, tiri tghennaj, dcar mmara itsra: “la fatvima”, “ac ddak tmci lzzin u nta yâ rajl meskin”, “mustafa ya mustafa”… tameghra n badi, d tameghra tamezwarut i di ur yssudv ccix mimun di temja nnes mwaccawen; i di ur inpim wadjun n ccix muhend; i di ur ttiwi mamma n mezyan x badi mmuh amqran, aryaz amghnan. anbdu nni i dvfren wa d, msarawent macinat n ughennej. timgharin zguttyent xf ughennej. 2002 Tawiza. . 
