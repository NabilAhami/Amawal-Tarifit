 uïïun 182, sdyur 2962 (Juin 2012) Tamazight Ghif Ihâykwan Yura t: Hha Oudadess 1 / Mayd igan Ahâyku? Netta yan anaw (genre) n usefru g Japon. Digs ghas krat n tiwan, ittusêkan se 5, 7 d 5 ne tiwanin (syllables) sudfêr (respectivement)1. Hma ad nakez ayad, ur illi mayd yufen imedyaten. Hân idsen ne Ijaponiyen, imcinna ten rurix gher Tamazight. Ad nasey krâd, win Basho (1644-1694), nini idd nit netta ayd izwaren imzel Ahâyku. Imir se imir, Isignew yaddej asunfu, I winna ittannayen ayur. Anejdi, Assagh, ayd iyi rix, Ad iss netteyassen. Hâcen amda awssar ! Agru, digs idêr, Imisli ne waman. Hân sin ihâykwan (neghiy ad nini awed Ihâykuten) n Issa Izi, ad ur neqqa! Imrey ifassen, idâren, Lla c ittehawal. Â ijdâd nna izerreyen, Xu tenughem, adday tuyyelam, Aytmaten n umyawas ayd tgam. Dghi hân yan umedya ne Buson Â aghlal, Ma g texemmamt? Yan isk yuger ad c wayyâd. Ad nec awed yiwn uhâyku ne Ransetsu Tar icirran, tamettut, Tlêggagh, Â anect n mi, Nettat de tiqjijin. 2/ Mayd da ittini uhâyku? Imedyaten nna nefka digsen isignew, ayur, anejdi, izi, amda, ijdâd, aghlal, tamettut, atg (ar tigira ; etc). Ahâyku da d ittawey ghif akkw aynna illan g duyt, amm isefra yadên. Maca netta igezzul; da ittedu nican gher ul n asekkin. Da ismun umedyaz aynna se yucey, g idsen iwaliwen idrusen. Ammi tennit aynna izerrin dat n midden, ur t annayen, Amedyaz lla t izeggêh; ibbey Ahâyku; ammi t izweh awed netta. Akkw midden da teghiman tama ne imedwan; da tisselin i igwra da dâren aman. Maca Basho ibbey Ahâyku. Ismun digs tudert. Illa netta; yucey. Illa ugru; idder. Basho, ica tudert awed i umda; inna ghifs idd iwessir. Ica t awed i waman, acku inna ‘imesli’ ne waman; am idd da sawalen waman. 3/ Ihâykwan n yan umazigh. G 2004 suffeghegh yan udlis amezzân, se tafransist, ighfiw nnes ‘Haikus d’un amazigh’2. Rurix idsen zigsen gher tamazight, llig rix ad sawlex ghif Uhayku g azil ne S. Bajji (Radio Tamazight3). Hân idsen imedyaten Tiledjigin uccekanin, Alxix ayd tent yusin ; Ighwman mezzîyen, afulki imeqquren. Anazur azentâr, Umlil adfel, accit, Ikkan, ghif idurar ne Atlas. Azmummey n unaraw, UttUb n wurgh; Tikki, ifka ak. Iggez ugelzim, Asaf g taduri nnes, Igra taghuyyit n tamettant. Idê war ayur, Izunguren, ur da sfiqqisen; Se ibesbisen, akud ar snissit. Abehêba! Islli war tuga; Izrân, winna de issufughen aman. Angay ar isdiddiy; War uggugen, iga igenna, Aman usin d aman. Imeghiy aleghaghac, Â duyt, da isnagh; Awiss, mayd as idê? Â quqec, Â anebzug; Uzwigh asfaqqas, tasegni n ibin; Isellaw, ghas ghifs afus. Uman, hâ tifsa, Tiyyadê, Â tiram; Agama yusey irir s ihersawen. Nig n ighanimen, Tafaska, skern ifawen; Ijdâd ghas terridun. Adânin imuzzar, Ijurrân, tadânit; Hân irir, Â aman. Hâ awras, hân afgan, Imeddukkal inmalaten; Tazzela, asin d akwebri. Isignew ibdân, Aragh, yufa t wassid; Azmummey n ugama. Aledjig, Â almu; Is akkw isul t iga, Wanna tusit g ufus? 4/ Izlan. Ur sinex mayd igan Ahayku ar 1988. Aseggwas nna, tasabermazant (Ambassad) n Japon teghrâ gher yan n ummezwar n uhayku g tamazirt nex. Amux digs; amzêx atig amezwaru. Seg dis, ucix idd tella yat tarawsa inger uhayku d izli amazigh; tili lumen inger as d tamawayt. Seg izlan, ad d nasey imedyaten d. Sghix aksum awessar, Kud leddix ileddey, Qenna ad iyi omun imerghan. Isegha Radio s umerwas, Yawi t gher taddart m ukeffus, Tenna as oica senegh as, ig as terzâ lefran. Izlan am wid, tusêkan s krât n tiwan; waxxa ghezzifen imiq. Maca hât awed ahâyku ur da ikennu, ku tikkelt, i taskiwet (structure) tamlugt (standard). Hân idsen yadên Â ta samhi, oedêri, Â tagudja, Ur sinex i titi ne wuzl, Lla ittergigi ufud inew. Ad isek amzêx afus, Ad iyi d awdên winna issenin tanaka, Tafdêt, Â bu ifurusen. Inna as wul i tasa, ad neddu ge idê, Tenna as tasa, may rix idê, Gweddex ad iyi inegh luhec. Dghi, nix idd tamawayt ayd inmalan cigan Ahâyku. Ad rux, iwa ru; Gan ax tin ijdâd; Iwa, qâr i Ioqub, ars (ar as) qarêx. Gix tin ujdîd g imudal, Tessighet iyi butaber, Â unna rix, ig ur seksiwex. ***** Notes: 1-T. Perusat Stork, Le Zen, Editions Publisud, (1986). 2-M. Oudadess, Haikus d’un Amazigh, Ifzaren Impression, Tanger (2004). 3-S. Bajji, tiwan, Radio Tamazight. 2002 Tawiza. . 
