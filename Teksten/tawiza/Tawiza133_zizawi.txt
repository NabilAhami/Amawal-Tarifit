 uïïun 133, smyur 2958 (Mai 2008) Tamazight El Amir Benoebdkrim: tasekla, amezruy d tazvuri. Yura t: Abdelmottaleb ZIZAOUI (tasdawit n Ujda) El Amir Benoebdkrim d tanfust s wunughen(1) wis 3 n M.Nadrani, awarni Klâat M’gouna disparus sous les rosiers, d les Sarcophages du Complexe. Adellis a jar ifassen nnegh ntaf it issenta s ijjen wemghar i yisin taghgharct deg ufus nnes, isoawan zzay s ghar zzman a n uweddvar, isoawan zzay s mahend ad zzay negh yessij x ijjen n ughezdis zeg umezruy nnegh itwandvren, amezruy nnegh itwattun, amezruy n oebdkrim d taryazt n Irifiyen. Muhammed oebdkrim El Xettvabi itwassnen s refqih Mulay Muhend, d netta yesmunen tiqebbar d redcur n Arrif x ijjen n webrid, netta d abrid n tilelli. Di 10 Mai 1920, di adrar n Rqamet di tmurt n Temsaman, mani munent tiqebbar n Arrif, din i ucin Irifiyen roaped ittwasnen s roaped n Rqamet. Roaped mahend ad ttun imenghan jar asen, roaped mahend ur tejjin ahewwas ad yisi timura nsen. M.Nadrani ur yettu ca tamurt mani d irur: Dar Kebdani, taqblit n Ayt Soid, mani nettaf ra d nettat yudf itt uhewwas s tviyarat, yessuyusent rbumbat x ddcurat. Rbumbat a nghint imezdagh, adrent tudrin, skemdvent iyran. Umi d yudef Général Silvestre ghar Mritc, yarni d akid s ura d resnah ideqren; am rebraqi, d les mitrailleuses i iharyent imezdagh s umezzvyan d umeqqran. Manaya yejja ten trakkûren ghar mani ghad nnuffaren, umi ihewwes Usebbanyu timura nsen. Maca Arrif war yetghimi ca ammu i lebda, minzi Irifiyen ad bedden x idvaren nsen, ad yemsar umenghi amezwar di Ddhar n Ubarrvan, din mani utin Isebbunya tixuzan, din mani ghenjent s Uyt Temsaman taqessist n Ddhar Ubarrvan(2): A ya Dhar n Ubarran, a yassus n yexsan Wi zzay k igharren ad zzay s igharr zzman Yessek usebbanyu ghar Uliman Yenna s zvur d tamurt n Temsaman! Temsaman ma tpewn ac Ma tghir ac d benneoman Wellap huma ixerq i bab ac am wi yeodan! Nezzep a Mimunt mahend ghar m ayetma m Tteffah ur yemmwi rbarquq d asemmam A ya Ddhar n Ubarran, a yassus n yexsan Wi zzay k igharren ad zzay s igharr zzman, Rami tewtid rburqi tarnid ra d tixuzan, Ma igharr ic d Uqarqac ma d omar n Buyuzan, Ma gharrent cek tebrighin ibeyasen s ifiran, Am igharr ugharrabu x weorur n waman Qqimen d day s irumeyyen tembarazen am imuyan Qqiment tcuccay nsen am rferfer yemmwan Yeqqim ssreo nsen deg waman am ighunam A ya Ddhar n Ubarran, a yassus n yexsan Dinni yenpem rburqi, din i depcen yiysan Din i yemmut rhakem, dinni i yemmut utarejman Rqebtvan Uwarfa (pyarba) iharreg d ghar Temsaman, Temsaman ma tpewn ac, ma tghired d benneoman, Hargen d Ayt Waryigher, amezzvyan ameqqran, Ggin as i Buyjarwan am netta am iserman, Hargen d Ayt Waryigher gi tenoac ameyya, Umi d ghad oeqben, oeqben d gi xemsa, Hemmu n rhaj Oisa a bu yis aziyza, A ya Ccix Omar a x ssrek ig yewdva A rebbi mac ghad ggegh? I Xedduj ad xmi day i d ghad terqa Xmi day i ghad tini Mmuh mani yekka, Mmuh d amjaped tengh it haraqa, A rebbi mac ghad ggegh? I waber abercan yetbepbar d s umettva, A ya ra yemma x ufud inu iwettva, Kenniw Ayth Ozza d imjapden zi lebda, Tjapdem s ufus nwem japdhent ra d tiniba. Zi ssenni yus d umenghi n Ighriben, mani ira rhakem ameqqran Juliu Benetiz d roeskar nnes tzvemman batvatva s fad i day sen yurwen. D umenghi n Wenwar mani yengha Général Silvestre ixef nnes, zegga ira yessitim ad isu atay di teddart n Oebdkrim. Zi ssenni mammec nessen marrva tettwag tagduda(3) n Arrif. Manaya xaf wem d ghrigh, nettaf it deg udlis n mas Nadrani, id yusin ad yekkes afray x umezruy nnegh iweddvaren di zzman a, mani Imazighen weddvraen di tmurt nsen, mani tarwa n yidva ur ssinen attvas n ighezdisen n tudart n inuba nsen, i yuwcin idammen nsen d buhber nsen, i tilelli n tmurt nsen. El Amir Ben Obdelkrim d ict n tebrat n telwit(4), minzi Mulay Muhend ur yexs girra, ira yeqqar i imezdagh n umadval qa Arrif ifassen nnes arezvmen i tawiza akd marrva iwunak(5), maca tabrat nnes war d as fpimen Iseppunya ar ami arvghin imenghan imeqqranen di Arrif. Min yecnan deg udlis a netta d taghara(6) n tira, d unughen(7) i kid s imunen, manaya yewca ijjen udem yecna, ad yejj amezruy nnegh ad d yawedv ghar marrva ddunect, ghar ihenjaren d thenjirin, d tarwa nnegh i war yessinen min yeona Obdelkrim. Adlis a day s tizemmar d timeqqranin, minzi itxessva ad tgharved amezruy n Arrif di lltva nni, mammec ghad tegged ad tesmuned di 64 n isebtiren, d mammec ghad tarid scénario i gha fepmen inelmaden. Manaya qa ur yepwin. Min yura M.Nadrani war dji d tira wapa, maca d ict n tarwa i yesmunen jar tasekla d umezruy d tazvuri, nettaf it ifarren awal d unughen ittwassun s tidi n tira, mahend ad d yeghmi udlis a deg iyar n tussna nnegh, di wussan a n tfeswin. Amyaru nnegh yexs ad yini deg udlis nnes: cek d tfuct n wussan nnegh, d taziri i yesscanen tfawt di tmedditin nnegh, cek d azamul(8) zeg izumal n taryzat n inuba nnegh, d agherbaz n tilelli nnegh, cek d adrar zeg idurar n Arrif nnegh, ad teqqimed i lebda d tiggezt izedghen deg wul nnegh a Oebdelkrim nnegh. Notes: 1- Bande dessinée. 2- xzar : Abdessalam khalafi, « «poésie de résistante au Rif 1893-1926 » 2ème partie, journal tawiza, n° 64. 3- La république. 4 - La paix. 5- Les Etats. 6- Le style. 7- Les dessins. 8- Le symbole. 2002 Tawiza. . 
