 Uttvun 77, Tzayûr 2003 ( 2003) Tamazight Turezzut xf wawaren Yura t: Mimun Amsbrid (Biljika) Beddegh, arezzugh Ggûregh, arezzugh Qqimegh, arezzugh Arezzugh x ca n wawaren Izidven d imighisen Ca n wawaren, xmi nni ten tafegh Yetmarni dayi wzyen Teksen ca x wur inu Sruqqan ay tifawin Itmeysi ufud inu Tacigh ak (d) yex inu twaysigh d takessit. Awaren yarezzvmen tawwurt n ujenna Ssefsayen imunas, teksen tighufawin Ghettvren ifuray Ssiriwen tudart. Awaren nni djan, zeg ami yedja yires Maca ar d adfen deg izri, I ghad irin s tidett: Iticc asen tfawt Itegg asen tiri Ddakkûren d arrimet Xafs azzvri, xafs tcuni. Awar war yedji d awar huma yedwer d arrimet Ar tafed ghares addud Ad afed ghares tiriwet. I yizri minzi yedja? I yizri min zi ytiri? Xmi nni itemsagar wawar aked uyezzim Teksen aya d wgya, Ad tafed war temsebdvin Ddakkûren d ijjen: D ayezzim yessawren Nigh d awaren iyezmen. (Mimun AMSBRID, 24/12/20003) 2002 Tawiza. . 
