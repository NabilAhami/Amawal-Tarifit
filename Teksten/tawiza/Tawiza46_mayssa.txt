 46, (Février 2001) Tamazight Iceddan Tura t: Mayssa Racida Aceddi, fesey idt ad tafed aceddi yujar idt, fesy idt ad din tafed wennedvni, axmi d asghun. Tudart a teccûr d iceddan maca udrusen yenni yessnen ad fesyen iceddan. Jar uceddi d uceddi attvasv i ytemsaren: tmeghghar temzvi, ttemzvi tmeghar, tmarni tighit ttudrrus. Ijjen ifessi yaceddi , ijjen ifesy idt uceddi. Ammu i tedja. U mara war d tusi yammu tessned war tedji d tudart a, xzvar day s mlih imara d ca n tenfust ad tagh nigh d tarja n ufaqi nigh d amcum nni n rebhar n uxarrves i di tewdvid minzi ad cek yawi mani mma ad ac ismer arzayez (saisons) n useggûs deg ict n teghmart n wass, ad cek issidef timessi ad cek issidef jjennet amen war yessin min xef. D ta d rxezvrat nnes ghar min itwara zzat s d min yejja awarna s, d ta d tarezzut nnes i yegga jar as d d yixf nnes, d manaya i d as tesghar rami dt tufa d aqubbani d apebbuj mghar thimart n wudji iddawao it zi ssa ghar dipa. Imhedv sadu tesrighwa di tiri. Yarewr as d i tfuct. Tfuct i axmi d tepwa-tarsa x izedjifen uca tebbvarher xaf sen. Izan tenndven as ifiran yehman s unebdu zzat i rxezvrat nnes, tekkent xaf s temrudjay. Ict tewwart n titv teqqen, icten tarezzvem, tmenghan ioerbab zzat i rxezvrat nnes. Ict n twara cettvhen teggen adewwar, ict n twara cettvhen cdvih n imisvriyyen imenza. Yenna deg ixf nnes: « Maolik tiourar in zzat i ad dewrent d Lapram, necc ad d dewregh d Faroun, udji ynu ad d dewren marra d isemghan ad tmecsigh x izedjifen nsen d azedjid» Yesseghri tittvawin, yarzvem aqemmumv iyardv idt utebpedv rami itwara Lapram zzat s, isemghan ggûren d ghar s arbun x izedjifen nsen Aqarmus (sarcopgage) netta ixf nnes iyaredv ibyes ighnes, tittvawin kehhrent azedjif yegga yaqbub, timecdvah cetvhent, tinnedvni tghennajent, isemghan mermi mma iwdven d ghar s tadaren ghar tmûrt zeg waddud nsen oeddun d idiren (en défilé) srusan as d itvebsiyen n tmizvadv d macca d waman n udvir. Issek afus x tmitv nnes yenna deg ixf nnes: «Min yughin aoeddis inu yedjuz axmi oemmars war ccigh war swigh!» Yuss d ghar s umeqran n isemghan nnes yenna s: «Aqa din wi yexsen ad ac yekkes tasrit nnec Kapina mara war tizwared cek ghar s, netta t ttettar ad as twardid tammûrt n tamezgha jar ifassen nnes, semghvar semzvi deg wxarrves nnec mahend Kapina ad tiri nnec». Yekkar yeqqim, s tghuyyit day s aneppidv yenna sen: «Kapina i nec, xsen nigh war xsen». Tekk d zzat s tubbarcent, itwara day s temrer teggûr d ghar s d tvya ttadess d, ttadess d uca tedwer deffar, netta yeswizzedv as afus nnes, nettat tiggêj di rxezvrat ar ami tennufser di tubbarcent, yekkar ad ibedd ixezzvar war izemmar i ticri, tisira ca ikess itent, ruxa d nitenti i dt ikessin, dduxat tirarent zzay s, ioerbab d iqarqacen d ibarcanen d icemraren temsazzaren x tecbaft n tittvawin nnes, yeqqar ittemtum ak ixf nnes: «Ma ad yiri d ayet bab n wanu i d igeooden ghar i? nigh tiwy ayi raxart mebra ma ad acigh??» Isref i wghesmir nnes ma aqa dt icedd nigh upu? din itesra iwawar itadess d ghar s zi yarragub, awar yeggêj tarran as d idurar: «Ttvef d ssenni, ttvef d ssipa, ghar wem aqa ad yarwer!» Zpir n wawar nnedvni yeqqar: «Ingh it! Ingh it! Temmurdvesv as jar wuyran i mechar tennezwedv.» Yaredf idt id wawar zi tmijja tegdvar yeqqar: «Ass a ad nnegh amcum n ufinyan, tixsi yecca twuccen» Ifaq d ittebpedv ixezzvar itames tittvawin yeqqar: «Iceddan, iceddan, aceddi ya war ifessi oemmarsv....» 7-2-2000,MAYSSA RACI DA 2002 Tawiza. . 
