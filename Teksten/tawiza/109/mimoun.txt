 uïïun 109, smyur 2006 (Mai 2006) Tamazight Tullizt Injan ur itiriden Yura t: Mimun AMSBRID (biljika) Iteggw, yesrira, itzvemma; iteggw, yesrira, itzvemma… Tighardvin n Hmed wdvant id, ca war t’ iteg. Injan tiriden, teffghen. Injan n ihrucen n Hmed war teffghen. Injan n ihrucen n Hmed war djin am yinjan. Itghima x ubadu n wbrid, ihrucen nnes zzat s, ifadden bedden, azedjif yudar ghar dat, tittvawin war teksent zeg ihrucen nnes; isvuraf n imsbriden i tekken ghar idvaren nnes war t’ ssermighen; ighuyya n yewdan d uzewwec n tmdint war t’ tiwdven… Hmed ysrira… War itezneyfi. Hmed war yesriri ihrucen nnes s waman d tghighect: yessen is marra ighezran d tariwin, marra tghighect yedjan s nnej i tmurt war tiwdven i wsriri n yinjan n ihrucen nnes. Asriri n Hmed yuzegh. Injan n Hmed war djin am yinjan u Hmed yessen ayenni. Ihrucen n Hmed war tiriden, maca Hmed war izemmar ad yeqqim war yessirid. Injan war teffghen, Hmed war itezneyfi. Yessen Hmed is min ghad yekk yddar s ughir xafs ad yeqqim yssirid ihrucen wa itiriden. Tugha mermi ma kkigh zzat s itawedv yi d ar aqemmum ad as inigh mayemi war iteg aman d tghighect hama ad ffghen yinjan. War as nnigh ca. D Hmed i yssnen. (Mimun AMSBRID) 2002 Tawiza. . 
