 Uttvun 81, Yenyûr 2004 (Janvier 2004) Tamazight Tabrat i wmedduker x webrid Yura t: Saoid Oebbuti (Tifarsit) Nnepra ma ad ayi tinid A yamedduker n webrid Idvennatv ira dedjid Ruxa tdewred tedvwid Ghar urumi tedvwid Manaya oemmars war t’ teggid Nix rid ammu ija tenwid Maca ruxa a wma Cek ad tghared umi tezvwid Nix cek a wma ad tesred Attvas n wawar i ghad tecsid Tamagit di barra a wma Tegga am tesrit n tudart tirid Tcuni n timura n barra i twarid War tesmuttuy war tessirid Ammu mexmi ghad txemmed Min teggid Ad tafed rid amenni Cek a wma ija tenwid Mara cek war day i tettiqid Uyur d ghar dcar ad tesseqsid Rexdenni cek i ghad tessned Mechar cek a wma itseqqid Di tmurt nnec awarn ac i tejjid Mghar ijj n ughimi di remrah N taddart Amecnaw tamment n tzizwa Tizvidv Mara oad a wma tensid Di taddart nni i di teymid Rexdenni i ghad tessned Ixf nnec min teonid Rexdenni i ghad twarid D wa i zi ghad teggenfid Rexdenni oawed i ghad tafed Mayenzi cek a wma Di barra tesrubid Mayenzi deg wzray tenderfed Tnuffared amxmi tenghid Reghrubeyyet tbedda day k Amecnaw isid Maca ghar k a wma Iri d aryaz war teqnidv Ad tax oad ad asen ca n wussan I di ghad tezyenfid Ghar k a wma ad tesghensed Umi cek war kid i tedjid Waxxa a wma dinni cek tufid Marra min ja tarezzud Maca cek a wma war tepnid Nec taryex ttarex Da nitni aked webrid Ca zi marra ttvawex Ad ddeqqarex am wejdvid Arezzux x tmagit di tyumi I wurawen d ddwa yessebrid Tudart mebra tamazight Am remrah n taddart Netta war yefridv Nix amecnaw ayermam Aman nnes dewren arewyen Nnepra a wma ma teswid. (Ass n 5 zi ghuct 2953) 2002 Tawiza. . 
