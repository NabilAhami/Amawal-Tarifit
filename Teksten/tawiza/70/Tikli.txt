 Uttvun 70, Sinyûr 2003 (Février 2003) Tamazight Tazrawt (Étude): Tikli n walutv agd bungal n Muhemmed Buzeggu Yaru t: Hemmu Bucexxar (Lexmisat) Yuri Mirlu Bunti (Merleau Ponty) g idj n wafer, inna «Amadval n tawesna lay tghima yeqqen, walayenni yeffegh zzat ax, dapa, illa idj ulemsi ad ra nisin»(1) Buzeggu zeg temnadvt nnes idrihen x lgud n igran, d aka ten nesserwet, dda neg tawala g umjar nnsen aka wer zeddin. Ustu (âme) n ungal, nta d arezzu x ughrum, x tudert, x yixf. Iqqim usekkin n urezzu hezzutvi, dapa yuri bungal «Aghrum hafi war idji d aghrum»(ifer 2). Day ikkar uxemmem g uoraq gher tmizar tiberranin, ara d yawin amerret, da, g tmurt, ghend urin aday teffghen. Tawada ya, xsen zzeg s ad ssefdasen agga, d nta xas magd tizvo. Kem negru titv x udem n ungal, da naf amalu utar iy temghiren manig ixarresv gher zzat. D tawada s war ahenkar, ur ax ttiwi xas gher walutv. Ungal lax issemghay, udem n tamara itwawten s tmessi, ayenna ad ax iqqaren gher ils smi ara nessefsu axub d wawal ur d yuli is ioemmar yimi s ughrum, ayen ad ax issrasen g ususem, g tghunyu isul oad ur issin wawal (ifer 14) d ubeddi nnes nta d amxumber, ada d yawi amalu n tmurt. Ara issviwtven gher umenzagh xef wawal d uyen issviwatven war aferrez (i 28). Zeg temnadvt itnin, tusna n usiwel ur tbedd x usufegh n watvu zeg uhersvi. Awal xmi irezzu ur igi asekkin n umegrad, bar n usegmi ikren x tilelli, magmi ur illi wqezzver. Neghd agar itadjan bab nnes itzughi. Uxayt ksen xas tiyyadv, xsen ten tesmun lbettva am maka g teg baba s, issawalen s nect g ungal (i 36). Pa d nta ysal d amezvyan. Xas abbuc as ggaren g imi aka ur issghuy (i 28). Tghima s sulen ur mghiren (i 31) d nta it hemmac ad ittvef ansa jar ikeswaten. Netc ittvfen awal g ungal, ibadv ad ikker x ymma s iqqimen g tmurt, iggêd zi trumit, ilulen g nwac d iolulan urid am ten iqqimen i tizwi. Iwdan n wagh ungal: Lantafa, argaz d tmettvut nnes, ig as ikker watvu n uzvwa gher tmurt n irumiyen. Zeg ict n temnadvt, anizvi i wmseddi yu, am ict netnuwra. D warrar manig ara rsen g twala yu, tgit tmurt n Dzayer. Dat idu wergaz d memmi, aka d moafaren x tawada, aka teqqim tewtemt la tettvef ansa d wacal, is tgu abudv n tudert n tmazirt, d tmazight. Ass kem berrmen gher s, pa ssviwtvn as agherbaz al tama n tgemmi g berra, xas aka t ssemzagalen d uzvur i djin imazighen ad qqimen al ass u. Abettvu dat mi nella, yuc as udem n «Taghatv innuryen di mmis» (Ifer 16). D loafit, issghusen. Teqqim tudert d ict n ticri tikli, uxayy ssagaren xas ukus d umzaray. Aseqsi n wawal irzvem ica ygan ifilan, izurar deg sen, ndda ad t' nedvfar agd wer itvfen awal g ungal. Xsen ahenjir, arba amezvyan ihtvan tikli, neghd ussan d may d iwin, ig iffegh agd baba s. G tudert nnes i d yusin, idda ad ibedd x maggin aqerqer ikeswaten, awal ur xa t inin zzat s I 41). D uyen war xsen ad yisin (i 44) aherac n uhenjir i wermed, nta d anezgum ittvetdv zeg imma s, itwaggen d tapenzvult, mqqar la tessawal. Armed nta, aka d issiwel g wansa n imma s, aka tari i wergaz nnes (i 54) ad t tesseqsa: mayemmi i yettu? Pa y iqqim i werba ad yisin tirra d tmughli (i 63)itutcen aroa n ulemsi (société) x tirewt nnes. Ayt tmurt n ungal nta/nipni d ict n timeqqit x ayt tmazirt g aneggaru. Amalu (fiction) n tmeqqit u yif nta, g wazzay, ayen illan. Ayu idj ax ad nisi mzyan amzagal (différence) ikkren jar urba d terbat. Ikku agin nax, makka g ukem uwtem ad igher. Teqqim ax tuwtemt, ntat da ad t imrec. Tarbat, mama s, amur nnes igu yiwel (i 57). Walayenni tabrat n terbat ur tixetv, ad nini «Temmursv». D yiwel ag uberrani, ismezdu ig ur injiq d mehal ag btvan tiddi yu x ten tessen tmettvut zik(2). «Aka tget abutv n unejdi ad yas g wansa, wwu ggin asekkin aneggaru xmi itizvir usneflul» inna Cubbenpawer (La représentation de l'eqqence de l'homme est le but le plus élevé de l'art). D bungal s temnadvt nnes igu biddi aka d ikk x uyen igin azvur n iwdan. Netcin kem newwetv anfa, g mag zdin awal d tamatca, la ten tafa, igitimi. S imi ayen nessawal pa ntet. Tamatart (symbole) n wutci tessers, tiwid ixf aray kken refwar zeg s tamrist ghif s imlalan g tendut. Mqqar zzvughren ad t sluzven ur iwin zeg s mazmi ara fernen tighmas (i 23). Is d aqerru a wer yinwin, mad ur igi wen ittughrasven? Idj usekkin ag nezzoen gher nax, advu n tislit ur yiwitv i mma s. Mqqar ikku xef s fusdsin (sept) iseggûsen (i 54). Awal x udmawen n ungal, uxay tekk gidj wawal, walayenni s twala. Suyu smi tenyuddu twuri n tezra ntari da. Barges lay teddu d uzvdi itettvfen idj ufilu, yettu wiyyadv(3). Agd iwaliwen d anawetv ad nek x trumit, d wansa tettvef g ungal n Buzeggu. Yuri wenna y bettvun awal g ungal, inna: «baba mbra Maria am yemma mbra baba» (i 63) . Maria tella iwjemmadvin i yill, d «yemma» x temnadvt u. Akrus u ibedd x uzvwwa wergaz, magmi izri tamtvut. Sar ixemmem ad ig biddi ad t' issnu agis. Da ag temghay useqsi n tazzegt (sexe). Ibadv ubrid nnes ad ig wen tuccent. Ixay teddun s idj am g ussezvwa? Baba s n wen issenyuddun awal g ungal a iqqim g temnadvt itinin aday lmlala agd trumit xas teqnen ibersan. Arezzvum n ukrus u la t itafa g uyen illan urid ayen ntegguni, uma menoa g isekkinen itekken x uksum iddren. Ur nessin ca y igguten x tmettvutv izri g tmurt. S tit, illa zzveldv d tarwa. D wid qaddan ad azzlen x tudert kem ur t kkisen. Gher Maria tella taghudi «war tedji d temghart wapa, d tudert d tameqrant, d tusna» (i 68). Ayen itadjan araoa, lgud n Maria, ad ighzif agd urgaz, nipni ag tadjan ahenjir, ad iseqsa. Taghudi n trumit, d umsasa n baba s agis, fus g fus (i 32) d idj n wudem. Zeg ssya, tasurrift tufright g usegmi nnes. Arba ag baba s d tificit, ur t itadjan ad inyuddu. Day tuzd tissi n tgherrafin (i 35).Aka tmezzvi tudert. Kem ur nettu timucit n usttuy jar atsen «Man ten zzay sent itexs?»(i 42). Aseqsi yu iccedv manig ur illi zzatas mara yexs ghend mara yadj, ict tella dat s, tuyyadv s wapli manig tella (xsex taggug). Gher ixf nnegh ag idju lhal ad neberrem, aka neqqim d midden n wass u (A.K.Marietti, 1985, p 277). Igur n ufgan gher ca n tawesna d taoerrimt (nouvelle) iqqen ad t yasi s lxadver. Aked yawedv ad issird mircayen asehtvan waxxa ur t' itwarji. Awal n trumit issker deg s loafit, day itvejjaj, isd yusu zeg ict n tusna ircan, gher ict ibedden x wawal mi ur illi wundv, ghend tidrafin (i 35). Maria tsul oad d tamzvyant. Yumzv t s uferrigh, ntat gher s lay illef i temtvutv nnes (i 61). Menghiwt n trumit tuzen argaz i tesraft, manig teqqnen. Ayu izzvughra x ad nebbi awal x uleqqem, igin idj n lgud itsmuner izvuran mzaqalnin. Maka xef s tssiwel Kristifa. G temnadvt tamezwarut illa wmhatvar d ukus n trumit. Zeg tisnat tella twada werba yusin tifras n uzvwa n baba s (i 34). Ukus n tudert d ufugh zzeg s lay tghima ict n txencuct xmi ybedd wawal g ungal, amzaray n baba s d imma s d idj umsebdvu (i 78) d ukus yuli sis gher wansa n uxessi wadvu yemma s igin tudert, ig tiwi trumit argaz nnes. Ufugh n trumit aneggaru ur day truzv akus n ungal, it igin wen yudfen tasraft manig itgrin imsulta. Tiwent taneggarut ad x isbedden g tirra n Buzeggu, idjin agh nnes x udem nnes(4), da teg tidett, tu manig itterzit ghir ax akt tsemxazzaf. Tidett d taydit ay tga, ggutn as ixencac am ighman (i 104). Cekkin la tazzdet afus iwsghur d nta lay tentvaw gher yiri, day zg urezzu n tudert gher usagel d tsarrawt (i 105) aray ibbin ifili n wadvu, ara t issufughen zeg tudert. Maggin asekkin yizri t g wansa, arba iwtven t ineghmisen n bbas x ubrid n lkaridv gmi isghu ifsan n tmatca, bibba (pippa). Ussan ghusnin ggubraw, iwtven gher tesa, ag buwjenna, nebbi, ur gher s mara d iberrem deg sen (i 110). Tidert n inejda n ungal “Ticri x tama n tsarrawt”, tsul tenyuddu, xas aday nexs ad ten nemtvi, lax ttasa d tamessast, walayenni mag ssnen, ibadv ad t naf idj wass tadvfut am tirra n Buzeggu* (11/11/02) tizmilin (notes): 1- Ph.P p 400 «Le monde culturel est alors ambigu, mais il est déjà présent, il y a là une société à connaître». 2- «Le statut de nos ancêtres femmes rend injuste celui qui nous est aujourd'hui imposé». Malika Hachid, “Les origines préhistoriques et pléoberbères des touaregs”, l'essentiel, juin/août 2001, page 41. 3 - Borges: «De toutes les fictions chaque fois que diverses possibilités se présentent, l'homme en adopte une et élimine les autres», fictions, p 100 4 - Said Lmersi «Mutatu lhaky», amadval amazigh n°17/18. *“Ticri x tama n tsarrawt”, ungal, Berkane, 2001, iwaliwen urettval, nusi ten z ungal u. 2002 Tawiza. . 
