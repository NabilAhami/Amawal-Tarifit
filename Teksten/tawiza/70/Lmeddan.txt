 Uttvun 70, Sinyûr 2003 (Février 2003) Tamazight Fus inu Yura t: Oumar NUMID ( Tvanja) Fus nni d fus inu, Netta d ayi yeccat! Yeghza yi d anedvrar, X weorûr inu yessarwat! Am yirden d imendi! S tazzart izzuzzara t'! Yeddz it' s tcedvyin, D acarfa itarra t'! * * * Fus nni d fus inu, Yeqn ayi x uqemmum! Inna yi “cek d buydunan, D awmaten n uyezzum! Netta yettru rebda! Cek teqqimed d azvizun! Netta yeghdver afar! Cek tedhid d ajehmum!” * * * Fus nni d fus inu, Arpaj yessec ayi t'! Izvemm d bunarjuf, D umarru yessghery ayi t'! Ibbi ires inu, S jeghdid yeqqed ayi t'! Yezzvu din wennidven, S useyni yurem ayi t'! * * * Fus nni d fus inu, Am wemrir izedjy ayi! Tugha t' d afusi, S yiccar ighares ayi! Yedha d azermadv, S udubbiz yuza yi! Yuyer ayi ghar wurtu, Am rqeddid ifsar ayi! 2002 Tawiza. . 
